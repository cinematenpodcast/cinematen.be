---
layout: ../../layouts/NieuwsLayout.astro
title: Star Trek Starfleet Academy gaat morgen van start!
date: 2026-01-14T17:27:46.499+01:00
soort: 'TV'
thumbnail: '/images/article-images/l-intro-1768327005.jpg'
trailer: ""
slug: 'star-trek-starfleet-academy-gaat-morgen-van-start'
tags: ["TV"]
---

Morgen, 15 januari 2026, begint een heel nieuw avontuur op Paramount+ met “Star
Trek: Starfleet Academy”. We duiken opnieuw de 32e eeuw in, een setting die we
al kennen uit de recente reeksen van de franchise die al zestig jaar meegaat.
Het concept is simpel: we volgen jonge studenten die getraind worden tot leiders
en kapiteins. Hun klaslokaal is de USS Athena, een schip dat op aarde dienst
doet als schoolgebouw maar ook effectief de ruimte in gaat. De makers
omschrijven het als een soort ziekenhuis in de ruimte waar de kadetten hun
missies in het echt kunnen oefenen.

De grote ster van de reeks is Holly Hunter, die de rol van Nahla Ake op zich
neemt. Zij is niet alleen de kanselier van de school, maar ook de kapitein van
de USS Athena, een unieke combinatie in de geschiedenis van Star Trek. Hunter
speelt een half-Lanthaniet, een ras dat tot wel 3000 jaar oud kan worden,
waarvan we er eerder al eentje zagen in Strange New Worlds. Haar personage loopt
al meer dan 400 jaar rond en herinnert zich dus nog de tijd van voor “The Burn”,
de ramp die de federatie uit elkaar dreef.

Hunter heeft duidelijk haar eigen stempel op de rol gedrukt. Ze wilde dat Ake
vloeibaar bewoog, alsof ze geen stijve ruggengraat heeft. We gaan haar dus op
bizarre manieren op stoelen en tafels zien zitten, veel relaxter dan de typische
strenge kapiteins zoals Riker of Spock. Ook opvallend: ze heeft besloten dat
haar personage na al die eeuwen geen zin meer heeft in schoenen. We gaan haar
dus blootsvoets zien rondlopen.

Naast deze Oscar-winnares zien we de 26-jarige Sandro Rosta als de student Caleb
Mir. Voor Rosta is dit zijn allereerste rol ooit, wat toch wel zot is. Hij moest
auditie doen via Zoom en kende Hunter enkel als de stem van de mama uit The
Incredibles. De makers hebben zo’n 400 mensen bekeken voor ze bij hem uitkwamen.
Ze zochten iemand die eruitzag alsof hij echt heeft moeten vechten om te
overleven. Caleb is een techneut met een rebels kantje.

Het verhaal tussen Ake en Caleb zit best ingewikkeld in elkaar. Ake heeft in het
verleden de moeder van Caleb gearresteerd omdat ze – op zoek naar eten – per
ongeluk de ruimtepiraat Nus Braka had geholpen. Die piraat wordt trouwens
gespeeld door Paul Giamatti. Caleb sloeg toen op de vlucht, maar jaren later
zoekt de kapitein hem weer op om hem een plek op de school aan te bieden. Het is
niet de bedoeling dat ze een nieuwe moeder voor hem wordt, maar ze wil hem wel
helpen als een soort collega, wellicht ook om zijn echte moeder terug te vinden.

De productie heeft twee jaar in Toronto gezeten en het vertrouwen is groot: een
tweede seizoen is nu al besteld, nog voor wij de eerste aflevering hebben
gezien. Morgen krijgen we meteen de eerste twee afleveringen voorgeschoteld,
gevolgd door een wekelijkse release. Rosta gaf toe dat hij eigenlijk meer fan
was van Star Wars, maar zijn moeder is intussen wel al bekeerd tot Trekkie.
Holly Hunter liet weten dat ze er enorm naar uitkijkt om ons te ontmoeten op
conventies, iets wat voor haar volledig nieuw is. Wij zijn alvast benieuwd!