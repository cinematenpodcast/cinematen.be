---
layout: ../../layouts/NieuwsLayout.astro
title: A Knight of the Seven Kingdoms laat draken achterwege voor toernooien
date: 2026-01-14T18:17:48.301+01:00
soort: 'TV'
thumbnail: '/images/article-images/l-intro-1768341748.jpg'
trailer: ""
slug: 'a-knight-of-the-seven-kingdoms-laat-draken-achterwege-voor-toernooien'
tags: ["TV"]
---

Op 18 januari 2026 gaat op HBO de nieuwe serie A Knight of the Seven Kingdoms
van start. Het verhaal ontsproot aan het brein van George R.R. Martin en speelt
zich af in de bekende wereld van Game of Thrones, maar dan in een andere tijd.
We duiken negentig jaar het verleden in, in een periode waar er geen draken meer
rondvliegen. De Targaryens zwaaien wel nog de scepter, maar moeten het stellen
zonder hun gevaarlijke huisdieren. Er heerst vrede in het land, al wil dat niet
zeggen dat er geen problemen zijn tussen de mensen onderling.

Het plot draait om het duo Dunk en Egg. Dunk, voluit Ser Duncan the Tall, is een
boom van een ridder die afkomstig is uit de arme buurt Flea Bottom en wordt
vertolkt door Peter Claffey. Nadat zijn mentor Ser Arlan het leven laat, staat
hij er alleen voor en besluit hij deel te nemen aan een toernooi in Ashford om
zijn kunnen te bewijzen en wat geld te verdienen. Onderweg botst hij op Egg,
gespeeld door de jonge Dexter Sol Ansell. Egg is een kaal, dapper en pienter
kereltje dat niets liever wil dan de schildknaap van Dunk te worden.

De sfeer van deze reeks ligt duidelijk anders dan wat we gewend zijn van Game of
Thrones of House of the Dragon. Het gaat er allemaal wat vrolijker en grappiger
aan toe. In plaats van grote oorlogen om de macht en koningen die elkaar de kop
inslaan, focust dit verhaal op gewone mensen en ridders die werk zoeken. De
actie komt vooral van de toernooien waar ridders zich met elkaar meten. Naast de
lichtere momenten is er ook plaats voor serieuze zaken waarin Dunk en Egg elkaar
beter leren kennen en hun vriendschap groeit.

Showrunner Ira Parker heeft wel gesleuteld aan de karakters in vergelijking met
de boeken. Waar Dunk in de geschreven versies vaak denkt dat hij wat dom is,
wordt hij in de serie vooral neergezet als onzeker. Die twijfel komt voort uit
zijn gestalte en wat mensen vroeger tegen hem zeiden. Egg is in de serie dan
weer wat slimmer en gevatter gemaakt. De acteurs Claffey en Ansell hebben hier
zelf aan bijgedragen, waardoor de dialogen beter bij hen passen.

Naast het hoofdduo zien we Daniel Ings als de grappige Lord Lyonel Baratheon en
Bertie Carvel als de integere prins Baelor Targaryen. Voor de nodige tegenwind
zorgt Finn Bennett als de arrogante slechterik Aerion Targaryen en ook Shaun
Thomas duikt op als Raymun Fossoway.

Het eerste seizoen telt zes afleveringen en is gebaseerd op The Hedge Knight,
een kort boek van George R.R. Martin van amper vijfentachtig pagina's. Toch is
er genoeg materiaal, want we weten al dat er volop gewerkt wordt aan een tweede
seizoen. Martin heeft zelfs ideeÃ«n voor tien tot twaalf verhalen om het
volledige leven van Dunk en Egg te verfilmen, hoewel er momenteel nog maar drie
boeken bestaan. Wij zijn alvast benieuwd naar deze nieuwe kijk op Westeros.