---
layout: ../../layouts/NieuwsLayout.astro
title: Het waargebeurde en tragische verhaal achter The Rip
date: 2026-01-17T20:42:34.443+01:00
soort: 'Film'
thumbnail: '/images/article-images/l-intro-1768597418.jpg'
trailer: ""
slug: 'het-waargebeurde-en-tragische-verhaal-achter-the-rip'
tags: ["Film"]
---

Matt Damon en Ben Affleck zijn terug samen te zien in de nieuwe Netflix-film The
Rip. Ze kruipen in de huid van Dane Dumars en J.D. Byrne, twee politieagenten
uit Miami die op een speciaal team werken dat jaagt op illegale drugs. Het
verhaal komt in een stroomversnelling wanneer ze een tip krijgen over een huis
waar een fortuin verstopt zou liggen. En dat blijkt te kloppen: ze vinden maar
liefst 20 miljoen dollar aan crimineel geld. Maar door een strikte regel bij de
politie moeten ze die buit ter plekke twee keer tellen voor ze het mogen
meenemen. Hierdoor zitten ze opgesloten in het huis, wat al snel leidt tot
paranoia en de angst dat de criminelen elk moment kunnen terugkomen om hun
eigendom op te eisen.

Wat wij enorm interessant vinden, is dat dit verhaal niet volledig uit de duim
is gezogen. Regisseur Joe Carnahan is goed bevriend met Chris Casiano, een echte
agent uit Miami die als inspiratie diende. Op 29 juni 2016 deed hij een inval in
de buurt Miami Lakes. Het leek een normaal huis, maar een simpele hark met een
kabel aan de steel bleek het openingsmechanisme voor een geheime deur.
Daarachter stonden 24 oranje bouwemmers gevuld met briefjes van 100 dollar. In
het echt ging het zelfs om 24 miljoen dollar, de grootste vondst in de regio
ooit.

Het tellen van dat geld duurde in werkelijkheid maar liefst 42 uur. De agenten
moesten al die tijd binnen blijven terwijl camera’s alles filmden, constant bang
voor een overval. Die spanning voelen we ook in de film terugkomen. Daarnaast
zijn er kleine details die recht uit de realiteit komen, zoals de blaffende hond
buiten en de specifieke telmachine die gebruikt wordt.

Naast de spanning zit er ook een diepere, tragische laag in The Rip. Matt Damons
personage rouwt om zijn zoon Jake, die overleden is aan kanker. Helaas is ook
dit gebaseerd op de realiteit. De echte agent Chris Casiano verloor zijn
elfjarige zoon Jake aan leukemie in 2021. Als eerbetoon is de film aan hem
opgedragen en zien we zijn naam als eerste in beeld verschijnen na de
aftiteling.

De chemie tussen Damon en Affleck is zoals altijd tastbaar, wat logisch is
gezien hun jarenlange vriendschap en gezamenlijke achtergrond in Boston. Voor
deze rol heeft Damon meegereden met de echte Casiano om de kneepjes van het vak
te leren. Op de set liepen zelfs echte agenten rond die we soms op de
achtergrond zien. De regisseur liet de camera’s vaak langer draaien om de
interacties tussen de acteurs en de echte agenten zo natuurlijk mogelijk te
laten overkomen.

Toch is niet alles één op één overgenomen. In de film ontstaat er ruzie en
overwegen de agenten om het geld zelf te houden. In het echte verhaal bleef
iedereen op het rechte pad en verdween er geen enkele dollar. Dat stukje drama
is dus toegevoegd om het voor ons spannender te maken. Ook de eigenaar van het
geld is aangepast: in plaats van een man met een tuinwinkel zien we actrice
Sasha Calle als Desi. Verder zien we ook Steven Yeun, Teyana Taylor en Kyle
Chandler opduiken in deze prent. The Rip is nu te bekijken op Netflix.