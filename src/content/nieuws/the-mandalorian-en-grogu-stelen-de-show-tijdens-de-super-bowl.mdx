---
layout: ../../layouts/NieuwsLayout.astro
title: The Mandalorian en Grogu stelen de show tijdens de Super Bowl
date: 2026-02-09T20:00:30.153+01:00
soort: 'Film'
thumbnail: '/images/article-images/l-intro-1770658396.jpg'
trailer: ""
slug: 'the-mandalorian-en-grogu-stelen-de-show-tijdens-de-super-bowl'
tags: ["Film"]
---

De grote finale van het American football-seizoen zit er weer op. Voor de
sportliefhebbers is het even wachten tot volgend seizoen, maar voor ons betekent
dit evenement vooral: nieuwe trailers! Tijdens de pauzes kregen we beelden te
zien van onder andere Scream 7 en Minions & Monsters, maar wij zaten vooral op
het puntje van onze stoel voor het nieuws van Disney en Lucasfilm. Het is
ondertussen al bijna zeven jaar geleden sinds The Rise of Skywalker in 2019,
maar nu hebben we eindelijk de eerste beelden van The Mandalorian and Grogu.

De studio koos niet voor een standaard trailer, maar voor een reclamespotje van
dertig seconden. Disney telde hiervoor maar liefst 10 miljoen dollar neer. Het
filmpje was een duidelijke knipoog naar de iconische Budweiser-reclames uit de
jaren negentig. We zien Din Djarin en Grogu in een wagen door een besneeuwd
landschap rijden, deze keer niet getrokken door paarden maar door Tauntauns.
Terwijl Grogu met grote ogen naar buiten kijkt, horen we op de achtergrond de
zware stem van Sam Elliott. Hij vertelt over het kiezen van paden en sluit af
met de onvermijdelijke woorden: “This is the way.”

De meningen op sociale media waren verdeeld; sommigen vonden de parodie
hilarisch, anderen waren ietwat in de war. Disney en Lucasfilm gaven aan dat ze
vooral de warmte en humor tussen de personages wilden benadrukken en Grogu is nu
eenmaal razend populair.

Het verhaal pikt de draad weer op na het derde seizoen van de reeks op Disney+.
Din Djarin woont op Nevarro en werkt voor de Nieuwe Republiek. Hoewel het
Keizerrijk gevallen is, zijn er nog steeds restanten actief in het heelal en dus
wordt de hulp van Mando en zijn leerling ingeroepen. Naast de terugkeer van
Pedro Pascal zagen we in de beelden ook Sigourney Weaver als Colonel Ward en
Jeremy Allen White als Rotta de Hutt.

Jon Favreau neemt de regie in handen en ook de muziek wordt opnieuw verzorgd
door Ludwig Göransson. Wij kijken er alvast naar uit om Grogu eindelijk op het
grote IMAX-scherm te zien schitteren. The Mandalorian and Grogu komt woensdag 20
mei 2026 bij ons in de zalen.