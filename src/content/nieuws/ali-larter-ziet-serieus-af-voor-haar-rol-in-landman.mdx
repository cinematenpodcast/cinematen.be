---
layout: ../../layouts/NieuwsLayout.astro
title: Ali Larter ziet serieus af voor haar rol in Landman
date: 2026-01-26T18:57:19.749+01:00
soort: 'TV'
thumbnail: '/images/article-images/l-intro-1769437449.jpg'
trailer: ""
slug: 'ali-larter-ziet-serieus-af-voor-haar-rol-in-landman'
tags: ["TV"]
---

De Amerikaanse actrice Ali Larter speelt momenteel een grote rol in de reeks
Landman, die te zien is op Paramount+. In het verhaal vertolkt zij Angela
Norris, de vrouw van Tommy Norris (gespeeld door Billy Bob Thornton). Larter mag
in februari 50 kaarsjes uitblazen, maar ondanks haar jarenlange ervaring botst
ze op de set toch nog op zaken die ze heel lastig vindt.

In een interview met People gaf ze toe dat ze het vreselijk vindt om zwemkleding
te dragen voor de reeks. Haar personage Angela loopt vaak rond in bikini en dat
is blijkbaar haar minst favoriete onderdeel van de job. Ze vertelde dat er
volgens haar geen enkele actrice bestaat die roept: "Joepie, ik heb een
bikiniscène!" En eerlijk, we geloven haar meteen. Ze voelt zich op die momenten
onzeker, maar ze zet die knop om omdat het nu eenmaal bij het verhaal hoort.

Om die scènes te kunnen spelen moet ze haar eigen angsten opzijzetten, want
Angela is het complete tegenovergestelde. Haar personage is zelfzeker, stoer en
houdt van zonnen en spray tans. Larter mag dus geen ruimte in haar hoofd hebben
voor twijfels zodra de camera draait.

Om er zo fit uit te zien, wordt er ook serieus getraind. Ze staat al om half
vijf ‘s ochtends op om dertig minuten te gaan hardlopen, gevolgd door
spierversterkende oefeningen. Daarnaast eet ze heel ‘schoon’ met veel eiwitten.
Alles om met dat nodige zelfvertrouwen voor de lens te kunnen staan.

Naast de bikini-stress waren er nog pijnlijkere momenten tijdens de opnames van
het tweede seizoen. Tijdens een scène bij zonsondergang in Texas werd ze gebeten
door vuurmieren, wat blijkbaar enorm veel pijn doet. Toch geniet ze van de rol.
Waar wij Angela soms misschien een beetje simpel of oppervlakkig vinden, is
Larter het daar niet mee eens. Zij ziet haar personage als een vrouw die vecht
om haar gezin bij elkaar te krijgen. De scènes waarin de familie samen eet vindt
ze geweldig, vooral omdat ze in het echte leven thuis in Idaho ook graag kookt
voor haar man Hayes MacArthur en hun twee kinderen.

Het harde werk wordt gelukkig gewaardeerd. Ali Larter is samen met twaalf andere
acteurs uit de reeks genomineerd voor de "Actor Awards", een uitreiking die we
op 1 maart kunnen zien op Netflix. Ondertussen wordt er al volop nagedacht over
het vervolg, want de opnames voor seizoen 3 starten waarschijnlijk al in april
of mei. Taylor Sheridan weet duidelijk hoe hij karakters moet schrijven die iets
bij ons losmaken.