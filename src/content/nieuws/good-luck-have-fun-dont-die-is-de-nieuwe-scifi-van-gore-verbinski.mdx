---
layout: ../../layouts/NieuwsLayout.astro
title: Good Luck, Have Fun, Don't Die is de nieuwe sci-fi van Gore Verbinski
date: 2026-02-11T16:17:31.806+01:00
soort: 'Film'
thumbnail: '/images/article-images/l-intro-1770327536.jpg'
trailer: ""
slug: 'good-luck-have-fun-dont-die-is-de-nieuwe-scifi-van-gore-verbinski'
tags: ["Film"]
---

Op woensdag 11 februari 2026 komt er een nieuwe film in de bioscoop: "Good Luck,
Have Fun, Don't Die". De regisseur is niemand minder dan Gore Verbinski, een
naam die zeker een belletje doet rinkelen. Hij is de man achter gigantische
producties zoals de Pirates of the Caribbean-films en The Lone Ranger. Zijn
nieuwste project is een spannende sciencefictionfilm die inspeelt op actuele
angsten rondom technologie en artificiële intelligentie.

Het verhaal speelt zich af in Norm's, een restaurant in Los Angeles. Sam
Rockwell speelt een man die laat op de avond het etablissement binnenwandelt met
een wel heel bizar verhaal: hij beweert uit de toekomst te komen. Hij heeft de
hulp nodig van ons, of toch van de mensen die op dat moment in het restaurant
zitten, om de wereld te redden van een gevaarlijke artificiële intelligentie.
Hij vertelt erbij dat hij dit al meer dan honderd keer heeft geprobeerd, maar
dat het telkens is mislukt. Het klinkt ons als muziek in de oren: een mix van
The Terminator en Groundhog Day, maar dan nog net dat tikkeltje vreemder.

Naast Sam Rockwell bestaat de cast uit Juno Temple, Michael Peña, Zazie Beetz en
Haley Lu Richardson. Juno Temple speelt een personage dat heel menselijk blijft
in een wereld die steeds meer door computers wordt overgenomen.

Hoewel het verhaal zich afspeelt in Los Angeles, zijn de opnames eigenlijk in
Zuid-Afrika gebeurd. De grote Hollywoodstudio's wilden hun vingers niet aan deze
film branden omdat ze het verhaal te vreemd vonden. Ze spelen liever op safe met
sequels waarvan ze zeker zijn dat ze geld in het laatje brengen. Hierdoor
moesten de makers zelf op zoek naar budget, wat ze vonden bij Briarcliff
Entertainment. Zuid-Afrika bleek de beste optie voor hun portefeuille. Verbinski
vindt het zelf best bizar dat hij naar de andere kant van de wereld moest reizen
om een specifiek Amerikaans restaurant na te bouwen waar hij vroeger zelf vaak
kwam.

Het script is geschreven door Matthew Robinson, die de eerste versie al in 2017
op papier zette. De film opent met een monoloog van maar liefst elf pagina's,
wat toch wel een gewaagde keuze is. De makers moesten het script doorheen de
jaren wel aanpassen omdat de technologie in de echte wereld ons zo snel inhaalt.
Met de opkomst van programma's zoals ChatGPT wilden ze dat de film realistisch
bleef aanvoelen. De slechterik is deze keer geen robot die wild om zich heen
schiet, maar een AI die wil dat wij hem leuk vinden en dat we aan onze
smartphones gekluisterd blijven, wat het gevaar des te groter maakt.

Verbinski maakt zich zorgen over de staat van de filmindustrie en hoe
streamingdiensten via algoritmes bepalen wat wij voorgeschoteld krijgen. Hij
vergelijkt zijn film en team met een kleine rat die overleeft terwijl de grote
dinosaurussen uitsterven. Hij gelooft heilig in de bioscoopervaring. Samen met
500 man in een zaal zitten, lachen en samen de emoties voelen, dat is iets uniek
dat je thuis op de bank mist.

Niet alles wordt meteen uitgelegd in de film, zoals de details rond het
tijdreizen of de achtergrond van het hoofdpersonage. Als Good Luck, Have Fun,
Don't Die een succes wordt, wil de regisseur graag nog twee vervolgfilms maken
waarin hij meer antwoorden kan geven. Wij zijn alvast benieuwd hoe het afloopt
met de groep in het restaurant. De film draait vanaf woensdag 11 februari 2026
in de bioscoop.