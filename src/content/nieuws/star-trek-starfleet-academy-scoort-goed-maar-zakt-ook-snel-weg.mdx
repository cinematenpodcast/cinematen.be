---
layout: ../../layouts/NieuwsLayout.astro
title: Star Trek Starfleet Academy scoort goed, maar zakt ook snel weg
date: 2026-02-07T19:38:27.039+01:00
soort: 'TV'
thumbnail: '/images/article-images/l-intro-1770415928.jpg'
trailer: ""
slug: 'star-trek-starfleet-academy-scoort-goed-maar-zakt-ook-snel-weg'
tags: ["TV"]
---

Star Trek: Starfleet Academy is intussen losgelaten op de streamingdienst
Paramount+ en er valt heel wat te vertellen over de cijfers van de eerste weken
en wat er zich allemaal afspeelt in de vijfde aflevering, "Series Acclimation
Mil".

Laten we beginnen met de kijkcijfers, want die zijn best interessant. De serie
is nog geen twee weken bezig en volgens expert Ted Linhart keken er in de eerste
acht dagen maar liefst 2,1 miljoen mensen naar de eerste twee afleveringen. Dat
is best indrukwekkend, want als we dat vergelijken met het derde seizoen van
Star Trek: Picard én Strange New Worlds, scoort Academy zo’n zestig procent
beter. Zelfs NCIS: Tony & Ziva moet het onderspit delven.

Maar het is niet allemaal rozengeur en maneschijn. De shows van Taylor Sheridan,
zoals Landman en Mayor of Kingstown, blijven de echte kijkcijferkanonnen. Wat
ons meer zorgen baart, is dat de serie na een paar dagen alweer uit de top 10
verdwenen was. Ondanks die gemengde resultaten is een tweede seizoen al
bevestigd en zijn de opnames in Toronto zelfs al bijna achter de rug.

Dan over naar de inhoud, want aflevering vijf was toch wel een speciale. Tawny
Newsome, die we kennen als de stem van Beckett Mariner uit de animatiereeks Star
Trek: Lower Decks, heeft niet alleen meegeschreven aan het script, ze speelt ook
mee! Ze vertolkt Illa Dax, een Trill lerares op de academie. Door haar invloed
voelden we duidelijk de humor en vibe van Lower Decks terugkomen, wat wij wel
konden smaken.

In deze aflevering volgen we SAM, het hologram dat wanhopig probeert te
begrijpen wat het betekent om organisch te zijn. Ze gaat mee op stap naar een
club, past haar instellingen aan om dronken te lijken – ook al heeft ze geen
druppel gedronken – en belandt uiteindelijk in een gevecht met een Vulcan
genaamd B'Avi. Lekker chaotisch dus.

Maar het plot wordt pas echt interessant door haar schoolopdracht. Ze moet
onderzoeken wat er gebeurd is met Benjamin Sisko, de kapitein uit Deep Space
Nine die bijna zevenentwintig jaar geleden verdween naar de Profeten. In de
geschiedenisboeken staat hij als vermist, maar wij weten natuurlijk beter. SAM
vindt uiteindelijk een nooit uitgegeven boek genaamd "Anslem", geschreven door
Jake Sisko. En ja, we zien Jake terug als volwassen man, opnieuw gespeeld door
Cirroc Lofton! Hij vertelt vol liefde over zijn vader, over honkbal en koken, en
dat hij eigenlijk nooit echt weg is geweest.

Het absolute hoogtepunt was dat we op het einde de stem van Benjamin Sisko zelf
hoorden. Avery Brooks heeft geen nieuwe tekst ingesproken, maar gaf wel
toestemming om een opname van een album uit 2006 te gebruiken. Het moment gaf
aan dat Sisko vrede had met zijn lot, wat SAM deed inzien dat zij ook haar eigen
keuzes moet maken en niet enkel haar programmatie moet volgen.

Achter de schermen rommelt het ook nog wat. Alex Kurtzman, de grote baas van de
tv-series, ziet zijn contract aflopen maar hoopt te blijven, ondanks de nieuwe
bazen bij Paramount. Op filmvlak is J.J. Abrams er niet meer bij betrokken;
Jonathan Goldstein en John Francis Daley nemen het roer over voor een nieuwe
film. Wij zijn alvast benieuwd wat de toekomst brengt voor het Star
Trek-universum.