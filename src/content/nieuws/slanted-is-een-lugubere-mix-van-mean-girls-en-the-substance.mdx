---
layout: ../../layouts/NieuwsLayout.astro
title: Slanted is een lugubere mix van Mean Girls en The Substance
date: 2026-02-18T21:48:15.401+01:00
soort: 'Film'
thumbnail: '/images/article-images/l-intro-1771443323.jpg'
trailer: "FRYAuKuzmn0"
slug: 'slanted-is-een-lugubere-mix-van-mean-girls-en-the-substance'
tags: ["Film"]
---

Op woensdag 11 maart komt er een bijzondere nieuwe prent in de zalen: "Slanted".
Filmstudio Bleecker Street brengt deze titel uit, en het is er eentje die zich
moeilijk in één hokje laat duwen. Het gaat om een mix van stijlen: enerzijds een
komedie waar we eens goed mee kunnen lachen, maar anderzijds ook pure body
horror.

Het verhaal draait rond Joan Huang, een rol van Shirley Chen. Joan is een
Chinees-Amerikaanse tiener die, zoals zovelen op de middelbare school, er gewoon
bij wil horen. Haar ultieme droom is gekroond worden tot Prom Queen. Maar
wanneer ze naar de portretten van de vorige winnaressen kijkt, ziet ze enkel
witte meisjes. De angst slaat toe dat ze als zichzelf nooit kan winnen, en ze
besluit dat een radicale verandering nodig is.

Joan klopt aan bij Ethnos, een mysterieuze kliniek voor cosmetische chirurgie
die belooft mensen van kleur te kunnen veranderen in witte mensen. Ze gaat voor
de zware operatie en wordt wakker als de onherkenbare, blonde Jo Hunt met blauwe
ogen. Vanaf hier neemt Mckenna Grace de fakkel over als de nieuwe versie van
Joan. In de trailer zien we alvast enkele griezelige witte mensen die haar
gouden bergen beloven als ze zich bij hen aansluit. Populariteit heeft duidelijk
een zeer hoge prijs.

De film is het langspeeldebuut van Amy Wang, die zowel het script schreef als de
regie voor haar rekening nam. Eerder werkte ze al mee aan de Netflix-serie "The
Brothers Sun" en werd ze gevraagd voor het vervolg op "Crazy Rich Asians". Wang
putte voor "Slanted" uit haar eigen ervaringen als immigrant. Als tiener vroeg
ze zich soms af of het leven makkelijker zou zijn als ze wit was. Met deze film
wil ze onderzoeken wat het kost om geaccepteerd te worden en jezelf te verliezen
in een systeem dat niet voor jou gemaakt is.

Naast Shirley Chen zien we dus Mckenna Grace in een belangrijke hoofdrol. Zij is
enorm drukbezet, want we kunnen haar vanaf woensdag 25 februari ook al zien in
"Scream 7". Later dit jaar, in november, duikt ze ook nog eens op in "The Hunger
Games: Sunrise on the Reaping" en heeft ze getekend voor de rol van Daphne in
een nieuwe Scooby-Doo serie. De cast van "Slanted" wordt verder aangevuld door
Vivian Wu, Maitreyi Ramakrishnan, Amelie Zilber en Fang Du.

Wij hebben al de eerste reacties kunnen opvangen, want de film ging in 2025 al
in première op het SXSW-festival. Daar won de film zelfs de Narrative Grand Jury
Award en op Rotten Tomatoes staat de score momenteel op een mooie 86%. Toch zijn
de meningen verdeeld. Wij lezen vergelijkingen met "Mean Girls" en "The
Substance", maar ook met "Get Out" en "Sinners". Het grote verschil hier is dat
het hoofdpersonage er zelf voor kiest om zich aan te passen.

Recensenten zijn het niet over alles eens. Sommigen vinden het idee sterk, maar
de uitvoering wat onhandig en niet van het niveau van "Get Out". Anderen vinden
het net bevrijdend om de woede van het personage op het scherm te zien. Er wordt
ook gezegd dat de satire misschien wat zacht aanvoelt en dat de film vooral
geschikt is voor tieners, en iets minder voor de doorgewinterde
horrorliefhebber.

In Amerika kreeg de film alvast een R-rating, dus wees gewaarschuwd. Er komt
grof taalgebruik, seksueel materiaal, drugsgebruik door tieners en gewelddadige,
bloederige beelden in voor. Of wij deze mix van tienerkomedie en horror gaan
smaken, zien we binnenkort in de bioscoop.