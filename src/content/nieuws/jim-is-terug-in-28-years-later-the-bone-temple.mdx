---
layout: ../../layouts/NieuwsLayout.astro
title: Jim is terug in 28 Years Later The Bone Temple!
date: 2026-01-16T13:56:18.147+01:00
soort: 'Film'
thumbnail: '/images/article-images/l-intro-1768267217.jpg'
trailer: ""
slug: 'jim-is-terug-in-28-years-later-the-bone-temple'
tags: ["Film"]
---

De filmreeks die startte met “28 Days Later” is terug van weggeweest. Die eerste
prent uit 2002 was enorm belangrijk voor het zombiegenre, zeker in een tijd
waarin er weinig films over dit onderwerp waren. Het was ook anders dan
klassiekers uit die tijd zoals “Night of the Living Dead” waarin het vaak slecht
afliep met de hoofdpersonages. In “28 Days Later” overleefden Jim, Selena en
Hannah het verhaal wel en leek het erop dat ze gered werden, begeleid door
vrolijke muziek tijdens de aftiteling.

Nu is er die nieuwe reeks. In 2025 verscheen “28 Years Later” van regisseur
Danny Boyle en schrijver Alex Garland. Wij wilden uiteraard dolgraag weten wat
er met onze helden van vroeger was gebeurd, maar kregen daar nul antwoorden op.
Die film focuste op nieuwe personages in een Engeland dat er na al die jaren met
het virus compleet anders uitziet en nog steeds is afgesloten van de rest van de
wereld.

Het nieuwste deel, “28 Years Later: The Bone Temple”, is het middelste luik van
een trilogie. Nia DaCosta, die we kennen van “Candyman”, neemt de regie over, al
blijft Garland wel de schrijver. Visueel ziet het er anders uit want in plaats
van de iPhone 15 Pro-camera’s van de vorige film, gebruiken ze nu een
professionele Arri Alexa 35. De locaties blijven wel grotendeels hetzelfde en
het thema draait deze keer rond goed, kwaad en geloof.

In “The Bone Temple” volgen we verschillende verhaallijnen. Zo is er de jonge
Spike die lid wordt van een groep moordenaars, “de Jimmys”, onder leiding van
Sir Lord Jimmy Crystal. Die rol wordt gespeeld door Jack O’Connell en zijn
personage doet denken aan een bekende Britse tv-figuur van vroeger. Het is
eigenlijk een soort sekte waarin kinderen leren om gruwelijke dingen te doen.
Daarnaast zien we Ralph Fiennes als dokter Ian Kelson. Hij probeert te snappen
hoe het virus werkt en hoe mensen besmet raken, waarbij hij in contact komt met
een leider van de “infected”.

Maar het belangrijkste nieuws waar wij op zaten te wachten komt aan het einde
van de film: Jim is terug! Cillian Murphy kruipt in de slotscène opnieuw in de
huid van zijn iconische personage. Hij leeft nog steeds in Engeland, al is het
onduidelijk of dit vrijwillig is. Van Selena en Hannah is er geen spoor, hoewel
Jims huis groot genoeg is voor vier personen. Jim is trouwens niet alleen, hij
heeft een dochter genaamd Sam. Of Selena de moeder is, blijft in het midden. We
zien hoe Jim haar lesgeeft over de geschiedenis van het leger, waarbij hij het
eerlijke verhaal vertelt, in tegenstelling tot personage Jamie uit de vorige
film die enkel stoere verhalen ophing.

Uiteindelijk zien we hoe een infected achter Spike en Jimmy Ink aan zit. Jim en
Sam zien dit gebeuren en besluiten na een kort overleg om in te grijpen. Jim is
duidelijk nog steeds de held van vroeger. Ook wordt het personage Samson wakker,
wat erop wijst dat er in de volgende film waarschijnlijk een grote opstand of
verandering zit aan te komen.