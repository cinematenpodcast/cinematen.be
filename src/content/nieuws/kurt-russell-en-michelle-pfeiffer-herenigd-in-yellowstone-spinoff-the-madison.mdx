---
layout: ../../layouts/NieuwsLayout.astro
title: Kurt Russell en Michelle Pfeiffer herenigd in Yellowstone spin-off The Madison
date: 2026-01-19T16:36:48.053Z
soort: TV
thumbnail: /images/article-images/l-intro-1768839452.jpg
trailer: HbCuMGZRG9E
slug: kurt-russell-en-michelle-pfeiffer-herenigd-in-yellowstone-spinoff-the-madison
tags:
  - TV
---

Taylor Sheridan blijft maar gaan. De bedenker van Yellowstone heeft weer een
nieuw project uit zijn mouw geschud: The Madison. Na de laatste aflevering van
Landman kregen we meteen een teaser trailer voorgeschoteld. Hoewel de reeks zich
afspeelt in het bekende Yellowstone-universum, krijgen we deze keer een volledig
nieuw verhaal met frisse gezichten voorgeschoteld.

Wat ons meteen opvalt, is de indrukwekkende cast. Niemand minder dan Kurt
Russell en Michelle Pfeiffer vertolken de hoofdrollen. Het is van 1988 geleden
dat zij nog eens samen in een film speelden, dus wij vinden het wel speciaal om
ze nu weer als koppel te zien. Pfeiffer neemt de rol van moeder van de familie
Clyburn op zich. Naast deze twee legendes zien we ook Will Arnett opduiken als
Phil Yorn, een therapeut uit New York, en passeren ook bekende namen als Matthew
Fox en Patrick J. Adams de revue. De castlijst is overigens enorm, met ook nog
rollen voor Beau Garrett, Elle Chapman, Amiah Miller, Alaina Pollack, Ben
Schnetzer, Kevin Zegers, Rebecca Spence en Danielle Vasinova.

Het verhaal draait rond de familie Clyburn die vanuit het drukke New York naar
de vallei van de Madison-rivier in Montana trekt. We krijgen dus een
wisselwerking te zien tussen de sfeer van de grootstad en de prachtige
natuurlandschappen die we gewend zijn. De focus ligt hier duidelijk op rouw,
menselijke connecties en familiedrama, wat toch een andere toon aanslaat dan de
avonturen van de familie Dutton in de originele reeks.

Christina Alexandra Voros neemt de regie voor haar rekening, terwijl Sheridan
produceert samen met Paramount Television Studios en MTV Entertainment Studios.
Er doen wel geruchten de ronde dat Sheridan misschien de overstap maakt naar
NBCUniversal, maar hij blijft voorlopig wel content maken voor de wereld van
Yellowstone.

We hoeven gelukkig niet lang meer te wachten, want op zaterdag 14 maart
verschijnt de eerste van zes afleveringen op Paramount+. En voor wie maar geen
genoeg kan krijgen van dit universum is er nog meer goed nieuws: op 1 maart
start ook Y: Marshals , waarin Luke Grimes terugkeert als Kayce Dutton.
Alsof dat nog niet genoeg is, wordt er ook nog volop gewerkt aan The Dutton
Ranch, waarin we Beth (Kelly Reilly) en Rip (Cole Hauser) zullen blijven volgen.
Het ziet er naar uit dat we voorlopig nog wel even zoet zijn in Montana.
