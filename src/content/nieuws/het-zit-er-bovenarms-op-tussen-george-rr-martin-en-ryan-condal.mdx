---
layout: ../../layouts/NieuwsLayout.astro
title: Het zit er bovenarms op tussen George R.R. Martin en Ryan Condal
date: 2026-01-15T22:47:51.964+01:00
soort: 'TV'
thumbnail: '/images/article-images/l-intro-1768503375.jpg'
trailer: ""
slug: 'het-zit-er-bovenarms-op-tussen-george-rr-martin-en-ryan-condal'
tags: ["TV"]
---

Er is groot nieuws naar buiten gekomen over House of the Dragon en het klinkt
niet bepaald rooskleurig. George R.R. Martin, het brein achter de boeken, heeft
in een interview met The Hollywood Reporter laten weten dat zijn relatie met
showrunner Ryan Condal momenteel "afschuwelijk" is. Dat is pijnlijk om te horen,
zeker omdat de twee in het begin twee handen op één buik waren. Martin had
Condal nochtans zelf gekozen als partner en tijdens het eerste seizoen liep
alles gesmeerd: hij gaf feedback en Condal luisterde. Zelfs toen Miguel
Sapochnik vertrok, bleef Martin zijn showrunner steunen.

Maar bij de productie van het tweede seizoen liep het mis. Martin’s tips en
opmerkingen werden genegeerd of op de lange baan geschoven. De frustraties
liepen zo hoog op dat HBO ingreep: Martin mocht niet meer rechtstreeks met
Condal communiceren en moest zijn notities via de zender doorgeven. Het
dieptepunt kwam er tijdens een Zoom-call over de plannen voor seizoen 3. Martin
was het absoluut niet eens met de veranderingen in het verhaal en liet duidelijk
verstaan: "Dit is mijn verhaal niet meer."

Wij herinneren ons allemaal nog die beruchte blogpost uit september 2024 waarin
Martin openlijk kritiek uitte. Hij waarschuwde voor een 'vlindereffect' door de
dood van een specifiek personage in seizoen 2, wat de logica van het verdere
verhaal zou breken. Condal zou zijn belofte hierover verbroken hebben. Die post
verdween echter verdacht snel. Blijkbaar heeft HBO, terwijl Martin lag te
slapen, via zijn manager en assistent geregeld dat het offline werd gehaald.
Martin liet het daarbij om niet gek over te komen, hoewel hij ook complimenten
had uitgedeeld.

Voor Martin zijn zijn personages zijn kinderen, aangezien hij er zelf geen
heeft. Hij wil dat aanpassingen steek houden en trouw blijven aan het boek.
Condal verdedigt zich door te zeggen dat tv maken nu eenmaal praktische limieten
heeft qua tijd en budget, iets wat Martin volgens hem niet altijd snapt. Hij is
teleurgesteld, maar hoopt dat de plooien ooit nog gladgestreken kunnen worden.

De sfeer blijft dus onder het vriespunt, ook al is Martin nog steeds betrokken.
Een groot contrast met A Knight of the Seven Kingdoms, die andere spin-off die
bijna van start gaat op 18 januari 2026. Daar loopt de samenwerking wel vlot en
keurt Martin de veranderingen goed. Ondertussen wachten we op het derde seizoen
van House of the Dragon, dat gepland staat voor juni 2026. Ook interessant: de
Jon Snow-serie lijkt van de baan en vervangen te worden door een project rond
Arya Stark. De wereld van Westeros blijft dus groeien, ruzies of niet.