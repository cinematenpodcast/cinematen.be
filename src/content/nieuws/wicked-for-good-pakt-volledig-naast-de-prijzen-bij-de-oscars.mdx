---
layout: ../../layouts/NieuwsLayout.astro
title: Wicked For Good pakt volledig naast de prijzen bij de Oscars
date: 2026-01-22T20:37:20.148+01:00
soort: 'Film'
thumbnail: '/images/article-images/l-intro-1769109253.jpg'
trailer: ""
slug: 'wicked-for-good-pakt-volledig-naast-de-prijzen-bij-de-oscars'
tags: ["Film"]
---

De lijst met kanshebbers voor de 98ste Academy Awards is officieel bekendgemaakt
door acteurs Danielle Brooks en Lewis Pullman. De uitreiking vindt plaats in
maart 2026, maar voor ons zat er een zeer grote (en onaangename) verrassing in
de aankondiging. Wicked: For Good heeft namelijk nul komma nul nominaties
gekregen. Dit is toch wel bijzonder opvallend en pijnlijk, zeker als je weet dat
het eerste deel uit 2024 nog tien nominaties wist binnen te halen. Het tweede
deel blijft dus met lege handen achter.

Wij hadden nochtans verwacht dat de muziek zeker kans zou maken. Componist
Stephen Schwartz had speciaal voor dit tweede luik twee nieuwe nummers
geschreven: "No Place Like Home", gezongen door Cynthia Erivo, en "The Girl in
the Bubble" door Ariana Grande-Butera. Omdat de eerste film enkel bestaande
musicalnummers bevatte, mocht die niet meedoen in de categorie Beste Originele
Lied, maar deze keer kon dat wel. Toch besloot de Academy om deze nummers niet
te nomineren. Ook op technisch vlak, zoals kostuums of decor, kreeg de film geen
enkele vermelding.

Ook de cast werd volledig genegeerd. Wij dachten dat Ariana Grande-Butera, die
Glinda speelt, wel een zekerheidje was voor Beste Vrouwelijke Bijrol. Haar naam
ontbreekt echter op de lijst. De genomineerden zijn Elle Fanning en Inga
Ibsdotter Lilleaas (beiden voor Sentimental Value), Amy Madigan, Wunmi Mosaku en
Teyana Taylor. Voor vijf van hen is het hun eerste nominatie. Ook Cynthia Erivo
greep naast de prijs voor Beste Actrice; daar zien we namen als Jessie Buckley,
Rose Byrne, Kate Hudson, Renate Reinsve en Emma Stone. De grote favoriet dit
jaar is Sinners met in totaal zestien nominaties.

Het verhaal van Wicked: For Good, geregisseerd door Jon M. Chu, gaat verder waar
deel één stopte en toont hoe Glinda worstelt met haar drang om geliefd te zijn
en het goede te doen. Het was een gigantische productie waarbij beide films
tegelijk werden opgenomen in meer dan 160 dagen. Door een staking in Hollywood
moesten de opnames zelfs even stilgelegd worden, net voor de vliegscènes van
"Defying Gravity". Pas begin 2024 kon het team dit afwerken.

Ondanks dat de film financieel een enorm succes is voor Universal Pictures —
samen brachten de films wereldwijd bijna 1,3 miljard dollar op — waren de
meningen verdeeld. Sommige critici vonden de film te lang duren tegenover de
musicalversie in het theater of vonden dat er te veel computeranimatie gebruikt
werd. Eerder wonnen de actrices en liedjes ook al niets bij de Golden Globes.

Dat neemt niet weg dat wij massaal naar de bioscoop trokken. Het tweede deel had
in Amerika zelfs dertig procent meer bezoekers bij de opening dan het eerste
deel. Velen van ons gingen zelfs verkleed naar de zaal om de film te zien.
Universal is dan ook zeer tevreden en bekijkt of ze meer kunnen doen met deze
wereld. Componist Stephen Schwartz en schrijfster Winnie Holzman denken al na
over een nieuw project. Geen direct vervolg, want het verhaal van Elphaba en
Glinda is klaar, maar een "adjunct": een toevoeging die zich in dezelfde wereld
afspeelt.