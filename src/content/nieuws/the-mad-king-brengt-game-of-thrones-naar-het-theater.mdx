---
layout: ../../layouts/NieuwsLayout.astro
title: The Mad King brengt Game of Thrones naar het theater!
date: 2026-02-21T15:11:29.759+01:00
soort: 'TV'
thumbnail: '/images/article-images/l-intro-1771602546.jpg'
trailer: ""
slug: 'the-mad-king-brengt-game-of-thrones-naar-het-theater'
tags: ["TV"]
draft: true
---

Er wordt vollenbak gewerkt aan een nieuw project in de wereld van Westeros. Het
gaat deze keer niet om een dik boek of een dure televisieserie, maar om een
toneelstuk: Game of Thrones: The Mad King. Het verhaal is gebaseerd op het werk
van George R.R. Martin en wordt gemaakt in samenwerking met de prestigieuze
Royal Shakespeare Company. Het stuk zal opgevoerd worden in het Royal
Shakespeare Theatre in Stratford-upon-Avon.

Het script komt van de hand van Duncan Macmillan en Dominic Cooke neemt de regie
op zich. Martin zelf heeft het script niet geschreven, maar hij was wel aanwezig
bij workshops in Londen om advies te geven over het verhaal en de canon. Het
stuk speelt zich ongeveer vijftien jaar voor de gebeurtenissen van de serie af
en duikt in de geschiedenis van de Zeven Koninkrijken.

Centraal staat het legendarische Toernooi van Harrenhal. In de A Song of Ice and
Fire-boeken wordt dit vaak aangehaald als het grootste toernooi uit die tijd,
georganiseerd door Lord Whent in het Jaar van de Valse Lente. Martin heeft op
zijn blog al een lijst met personages gedeeld en wij werden daar toch wel even
enthousiast van.

De familie Stark is uiteraard van de partij. We zien een achttienjarige Ned
Stark, zijn broers Brandon en Benjen, en hun zus Lyanna, die op dat moment
verloofd is met Robert Baratheon. Ook Koning Aerys II Targaryen, oftewel de "Mad
King", en zijn zoon prins Rhaegar zijn aanwezig.

Daarnaast zien we bekende koppen bij de ridders, zoals leden van de Koningsgarde
Jonothor Darry, Barristan Selmy en Arthur Dayne. Ook Gregor "The Mountain"
Clegane, die door Rhaegar tot ridder werd geslagen, Howland Reed, Jon Arryn en
Ashara Dayne maken hun opwachting. Een belangrijk moment in het stuk draait om
Jaime Lannister. Hij is hier amper vijftien jaar oud en wordt tijdens de
ceremonie lid van de Koningsgarde. Wij weten natuurlijk dat hij jaren later
diezelfde koning zal doden en de naam "Kingslayer" zal krijgen.

De kern van het drama ligt bij Rhaegar en Lyanna. Rhaegar wint het toernooi,
maar in plaats van zijn eigen vrouw Elia Martell te kiezen als koningin van de
liefde en de schoonheid, geeft hij de bloemenkroon aan Lyanna Stark. Dit moment
is cruciaal, want een jaar later verdwijnen de twee samen, wat leidt tot
Robert’s Rebellion en de uiteindelijke val van de Targaryens.

In de boeken lezen we enkel over dit toernooi via flashbacks of herinneringen
van personages zoals Ned Stark. Nu krijgen we de gebeurtenissen voor het eerst
echt te zien, wat betekent dat enkele mysteries eindelijk opgelost kunnen
worden. Wij hopen eindelijk te weten te komen wie de mysterieuze "Ridder van de
Lachende Boom" was, die drie tegenstanders versloeg en daarna verdween. Velen
vermoeden dat dit Lyanna was, en het toneelstuk kan dit eindelijk bevestigen.

Ook de rol van Varys en de mogelijke romance tussen Ned en Ashara Dayne worden
hopelijk uitgediept. Het is nog niet duidelijk of het stuk de canon van de
boeken of de serie volgt, aangezien die op details verschillen.

Dit project past in een trend van theaterstukken gebaseerd op populaire
franchises, zoals eerder bij Harry Potter, Stranger Things en Paranormal
Activity. Het stuk van Stranger Things is later gefilmd voor Netflix, dus wij
hopen stiekem dat dit met The Mad King ook gebeurt, zodat we niet per se naar
Engeland moeten reizen. Ondertussen werkt George R.R. Martin ook nog steeds aan
de serie A Knight of the Seven Kingdoms en – hopelijk – zijn boek The Winds of
Winter.