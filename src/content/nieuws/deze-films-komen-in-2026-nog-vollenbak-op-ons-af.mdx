---
layout: ../../layouts/NieuwsLayout.astro
title: Deze films komen in 2026 nog vollenbak op ons af!
date: 2026-02-08T23:11:59.805+01:00
soort: 'Film'
thumbnail: '/images/article-images/l-intro-1770424805.jpg'
trailer: ""
slug: 'deze-films-komen-in-2026-nog-vollenbak-op-ons-af'
tags: ["Film"]
---

Het filmjaar 2026 zit propvol met nieuwe titels die in de bioscopen verschijnen.
Van vervolgen op bekende verhalen en boekverfilmingen tot films over
superhelden: de kalender is voor elke maand goed gevuld. Wij hebben alvast veel
zin in wat er allemaal op ons afkomt.

Het jaar is in januari al afgetrapt met People We Meet on Vacation, de
romantische prent met Emily Bader en Tom Blyth die zowel op Netflix als in de
bioscoop te zien is. In februari kijken we uit naar Emerald Fennell’s nieuwe
versie van Wuthering Heights, waarin Margot Robbie de rol van Catherine vertolkt
en Jacob Elordi in de huid van Heathcliff kruipt. Voor ons horrorliefhebbers
staat woensdag 25 februari met rood omcirkeld voor Scream 7. Neve Campbell keert
eindelijk terug als Sidney Prescott om haar familie te beschermen tegen een
nieuwe Ghostface-moordenaar, ditmaal onder regie van Kevin Williamson. Ook
draait deze maand de muziekfilm EPiC: Elvis Presley in Concert, waarin we nooit
eerder vertoonde beelden van The King te zien krijgen.

Maart wordt een enorm drukke maand. Op woensdag 4 maart verschijnt The Bride,
waarin Christian Bale het monster van Frankenstein speelt en Jessie Buckley de
bruid, in een setting in Chicago tijdens de jaren 30. Woensdag 18 maart brengt
ons Project Hail Mary, gebaseerd op het boek van Andy Weir. Ryan Gosling speelt
Ryland Grace, een leraar die met geheugenverlies wakker wordt in de ruimte en
moet voorkomen dat de sterren in het heelal sterven. Hij krijgt hierbij hulp van
Rocky, een buitenaards wezen dat door James Ortiz met poppen en CGI tot leven
wordt gewekt. Phil Lord en Christopher Miller regisseren de film, waarvan een
groot deel speciaal voor IMAX is gefilmd.

Op diezelfde woensdag 18 maart is het ook tijd voor Peaky Blinders: The Immortal
Man, waarin Cillian Murphy terugkeert als Tommy Shelby in een verhaal tijdens de
Tweede Wereldoorlog. Ook de 3D-concertfilm van Billie Eilish is dan te zien.
Later in de maand, op woensdag 25 maart, verschijnt Ready or Not 2. Samara
Weaving is terug als Grace en moet samen met haar zus, gespeeld door Kathryn
Newton, opnieuw een dodelijk spel zien te overleven.

In april is er voor ieder wat wils. Woensdag 1 april verschijnt The Super Mario
Galaxy Movie, de animatiefilm van Nintendo en Universal met de stemmen van Chris
Pratt en Charlie Day. Op woensdag 15 april volgt een nieuwe versie van The
Mummy, over een journalist wiens dochter verdwijnt. Woensdag 22 april brengt ons
Michael, de biopic over Michael Jackson waarin zijn neef Jaafar Jackson de
hoofdrol speelt en we zowel zijn optredens als zijn privéleven te zien krijgen.

Mei begint met The Devil Wears Prada 2 op woensdag 29 april (voor de release van
1 mei), waarin Meryl Streep en Anne Hathaway terugkeren naar Runway. Een week
later, op woensdag 6 mei, is het tijd voor actie met Mortal Kombat II, waarin
Karl Urban de rol van Johnny Cage op zich neemt. Op woensdag 20 mei verschijnt
The Mandalorian and Grogu, de Star Wars-film van Jon Favreau met Pedro Pascal
als Din Djarin.

In juni komt Steven Spielberg met Disclosure Day, een film over buitenaardse
wezens met Emily Blunt en Colin Firth die op woensdag 10 juni uitkomt. Een week
later, op woensdag 17 juni, zien we Woody, Buzz en Jessie terug in Toy Story 5,
waarin ze moeten omgaan met een elektronische tablet genaamd Lilypad. Op
woensdag 24 juni verschijnt Supergirl, waarin Milly Alcock als Kara Zor-El op
ruimtereis gaat voor wraak.

De zomer gaat in juli verder met Minions 3 op woensdag 1 juli. Op woensdag 8
juli volgt de live-action versie van Moana met Catherine Laga’aia als
titelheldin en Dwayne Johnson als Maui. Woensdag 15 juli brengt Christopher
Nolan ons The Odyssey, gebaseerd op het Griekse verhaal, met Matt Damon, Tom
Holland en Anne Hathaway. Op woensdag 29 juli kunnen we weer genieten van Tom
Holland als Peter Parker in Spider-Man: Brand New Day.

In augustus verschijnt The Dog Stars van Ridley Scott, over een piloot die een
pandemie heeft overleefd. Op woensdag 26 augustus komt Coyote vs Acme, een
hybride film waarin Wile E. Coyote een rechtszaak begint.

In het najaar staan er ook mooie titels op de planning. In september draait
Practical Magic 2 met Sandra Bullock en Nicole Kidman weer als de zussen Owens.
Op woensdag 30 september verschijnt de komedie Digger met Tom Cruise. Woensdag 7
oktober brengt The Social Reckoning, waarin Jeremy Strong Mark Zuckerberg speelt
en de geheimen van Facebook worden blootgelegd. Op woensdag 14 oktober is het
tijd voor Street Fighter en een week later, op woensdag 21 oktober, zien we
Clayface, over de bekende Batman-schurk.

November pakt uit met enkele grote releases. Op woensdag 4 november verschijnen
zowel Archangel als de Japanse film Godzilla Minus Zero. Woensdag 11 november
brengt J.J. Abrams ons de sci-fi The Great Beyond en zien we Johnny Depp als
Scrooge in Ebenezer: A Christmas Carol. Op woensdag 18 november duiken we terug
in de arena met The Hunger Games: Sunrise on the Reaping, een prequel over
Haymitch Abernathy die zich 24 jaar voor de originele films afspeelt. Op
woensdag 25 november volgt Madden, met Nicolas Cage als de legendarische coach
John Madden.

We sluiten het jaar in december af met een paar serieuze kleppers. Op woensdag 9
december komt Jumanji 3 met de bekende cast. Op woensdag 16 december is het
dringen in de bioscoop met twee giganten: Avengers: Doomsday, waarin Robert
Downey Jr. terugkeert als Doctor Doom, én Dune: Part 3 met Timothée Chalamet,
dat zich twaalf jaar na het vorige deel afspeelt. Op kerstdag, woensdag 25
december, verschijnt ten slotte Werwulf, een film over een weerwolf in het
13e-eeuwse Engeland. Wij weten alvast waar we onze tijd gaan doorbrengen dit
jaar!