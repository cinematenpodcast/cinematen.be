---
layout: ../../layouts/NieuwsLayout.astro
title: The Moment Charli XCX brengt brat summer naar het witte doek
date: 2026-01-30T18:24:40.362+01:00
soort: 'Film'
thumbnail: '/images/article-images/l-intro-1769699621.jpg'
trailer: ""
slug: 'the-moment-charli-xcx-brengt-brat-summer-naar-het-witte-doek'
tags: ["Film"]
---

Sinds deze woensdag speelt de nieuwe film "The Moment" in de bioscoop. Het is
een project van de Britse zangeres Charli XCX en regisseur Aidan Zamiri, die
samen ook het verhaal schreven. Na de première op het Sundance Film Festival in
2026 kunnen wij nu ook zien wat ze ervan gebakken hebben. Het is geen doorsnee
documentaire, maar een zogenaamde "mockumentary". Een mix van feiten en fictie
waarin Charli een versie van zichzelf speelt.

Het verhaal neemt ons mee terug naar de zomer van 2024, de periode die iedereen
zich herinnert als "brat summer". Charli wordt plotseling wereldberoemd en haar
platenlabel Atlantic Records wil daar uiteraard munt uit slaan. Ze eisen een
grote tour en een film, waarvoor ze de regisseur Johannes Godwin inhuren. Deze
rol wordt vertolkt door Alexander Skarsgård, die hier een ontzettend vervelende
man neerzet. Godwin waant zich een visionair kunstenaar, maar luistert totaal
niet naar wat Charli wil. Hij wil een gelikte Amazon-film maken en werkt
langzaam Charli's vertrouwde team, waaronder haar creatieve directeur Celeste,
buiten.

We zien hoe Charli dingen moet doen waar ze zich niet goed bij voelt, zoals
ongemakkelijke dansjes en zingend aan draden hangen in een lelijke outfit.
Hoewel dit in het echt niet gebeurde, toont de film hiermee perfect Charli's
onzekerheid en angst. De waanzin van de roem wordt extra in de verf gezet met
scènes die deels echt lijken, zoals de virale "Apple" dans op TikTok, en deels
verzonnen zijn. Zo is er een pijnlijk ongemakkelijk interview bij Stephen
Colbert en een desastreuze reclame voor een kredietkaart. Charli feest
ondertussen in Ibiza terwijl haar vriendin Celeste haar eigenlijk nodig heeft.

Visueel deed de film ons denken aan de stijl van Succession. Cameraman Sean
Price Williams hanteert een handheld camera waardoor het beeld beweegt en er
wordt veel ingezoomd. Dit wordt gecombineerd met felle lichten en teksten op het
scherm, wat de sfeer van een concert of club nabootst, ondersteund door de beats
van vaste collaborator A.G. Cook.

De meningen over "The Moment" zijn verdeeld. Wij vonden het bij momenten
geweldig, grappig en slim in elkaar gestoken. Charli bewijst dat ze kan acteren
en laat de zware kant van beroemd zijn zien. Skarsgård is overtuigend als de
egocentrische regisseur en ook Rachel Sennott en Kylie Jenner passeren de revue.
Anderzijds begrijpen we dat sommigen het verhaal rommelig, chaotisch of te
luidruchtig vinden. De vergelijking met muziekfilms als "This is Spinal Tap" of
"Spice World" is snel gemaakt, al voelt deze film door de spanning soms meer aan
als horror.

De film schuwt het niet om Charli als imperfect af te schilderen. Ze maakt
fouten en laat zich manipuleren door figuren zoals haar manager Tim en regisseur
Godwin. Het stelt ons de vraag of je jezelf kan blijven wanneer iedereen geld
aan je wil verdienen. Of je het nu een toffe film vindt of niet, "The Moment"
doet het net even anders dan we gewend zijn.