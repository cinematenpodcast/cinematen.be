---
layout: ../../layouts/NieuwsLayout.astro
title: Dawson is niet meer James Van Der Beek overleden
date: 2026-02-11T21:24:03.245+01:00
soort: 'Film'
thumbnail: '/images/article-images/l-intro-1770840125.jpg'
trailer: ""
slug: 'dawson-is-niet-meer-james-van-der-beek-overleden'
tags: ["Film"]
---

Het is een gitzwarte dag voor ons, want James Van Der Beek is overleden. De
acteur is amper 48 jaar oud geworden. Voor ons zal hij altijd verbonden blijven
met zijn iconische hoofdrol in de hitserie Dawson's Creek. Het trieste nieuws
bereikte ons op woensdag 11 februari 2026 via een emotioneel bericht van zijn
vrouw Kimberly op Instagram en werd later bevestigd door zijn woordvoerder.

Het ging al een tijdje niet goed met James. In november 2024 kwam het nieuws
naar buiten dat hij darmkanker in fase 3 had. Hoewel hij dit eerst stilhield om
zich volledig op zijn genezing te storten, besloot hij later toch open kaart te
spelen. Hij bleef vechten en verkocht in november 2025 zelfs nog oude
filmspullen om zijn medische kosten te kunnen betalen. Helaas is dit een ziekte
die we steeds vaker zien opduiken bij mensen onder de 50 jaar.

Kimberly, met wie hij sinds 2010 getrouwd was en zes dochters had, liet weten
dat hij in de ochtend rustig is ingeslapen. Ze omschreef zijn laatste dagen als
vol moed en geloof. James was eerder ook getrouwd met actrice Heather McComb.

Zijn carrière begon al vroeg in het theater en met een debuut in de film Angus
(1995), maar in 1998 ontplofte de bom pas echt. Als Dawson Leery, de dromerige
filmmaker, werd hij het gezicht van een hele generatie in Dawson's Creek. Samen
met Katie Holmes, Michelle Williams en Joshua Jackson domineerde hij zes
seizoenen en 128 afleveringen lang het scherm. Wij herinneren ons nog goed hoe
hij plots overal op de covers van tijdschriften stond en uitgroeide tot een
absoluut tieneridool.

Naast Dawson’s Creek scoorde hij ook hits met films als Varsity Blues en The
Rules of Attraction. Wat wij persoonlijk heel sterk vonden, was zijn rol in de
sitcom Don't Trust the B---- in Apartment 23 rond 2012. Daar speelde hij een
fictieve versie van zichzelf en bewees hij dat hij zichzelf niet te serieus nam
door zijn eigen ego op de hak te nemen.

Meer recent zagen we hem nog in CSI: Cyber en Pose. Ook in gastrollen bij onder
andere How I Met Your Mother en Criminal Minds kwam hij voorbij. James deelde
zijn leven en zijn liefde voor zijn gezin vaak met ons via sociale media. Het is
een groot verlies van een acteur die veel te jong is heengegaan.