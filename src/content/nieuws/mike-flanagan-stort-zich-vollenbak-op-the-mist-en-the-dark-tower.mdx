---
layout: ../../layouts/NieuwsLayout.astro
title: Mike Flanagan stort zich vollenbak op The Mist en The Dark Tower!
date: 2026-02-10T22:21:54.820+01:00
soort: 'Film'
thumbnail: '/images/article-images/l-intro-1770757180.jpg'
trailer: ""
slug: 'mike-flanagan-stort-zich-vollenbak-op-the-mist-en-the-dark-tower'
tags: ["Film"]
---

Mike Flanagan heeft grootse plannen met de verhalen van Stephen King. Dat de
regisseur fan is van het werk van King wisten we al langer, aangezien hij in het
verleden al verschillende boeken van de horrormeester verfilmde. Nu zijn er
berichten dat hij aan twee nieuwe grote projecten werkt: een nieuwe film van The
Mist en een serie over de boekenreeks The Dark Tower. Ook een nieuwe versie van
Carrie staat op de planning. Wij kunnen ons de komende jaren dus aan heel wat
King-content verwachten.

Het is bevestigd dat Flanagan The Mist gaat schrijven en regisseren voor Warner
Bros. Pictures. Het verhaal over het dorpje in Maine dat wordt omringd door een
mist vol monsters is bij ons natuurlijk al bekend. De opsluiting in de
supermarkt en de onderlinge spanningen toonden aan dat de mens soms gevaarlijker
is dan de monsters buiten. Frank Darabont maakte in 2007 al een iconische
filmversie met een zeer somber einde waar King destijds fan van was. Flanagan
maakte zelf met Midnight Mass al een serie die gelijkaardige thema's aansneed,
dus wij zijn enorm benieuwd naar zijn aanpak hier. We moeten wel nog even geduld
hebben, want hij werkt momenteel eerst aan een vervolg op The Exorcist, dat
gepland staat voor 12 maart 2027. Pas daarna heeft hij tijd om echt aan The Mist
te beginnen.

Daarnaast werkt hij ook aan een serie over The Dark Tower. Dit magnum opus van
King gaat over revolverheld Roland en zijn zoektocht naar de donkere toren. King
heeft de scripts al gelezen en noemde Flanagan zelfs "de King-fluisteraar", wat
ons toch hoop geeft. Volgens de schrijver begint de serie precies op het juiste
moment. In 2017 kregen we al een filmversie voorgeschoteld, maar dat was geen
succes. Ze probeerden toen een complex verhaal in amper 95 minuten te proppen en
veranderden te veel, waardoor het resultaat voor ons niet klopte. Flanagan pakt
het gelukkig anders aan met een serie-formaat.

Toch zien we enkele obstakels voor de nieuwe serie. Het personage Jake is in de
boeken 11 jaar en blijft lang jong, maar in een meerjarige serie wordt een
acteur snel ouder. Tegen het einde van de rit kan de acteur al volwassen zijn.
Ook de rechten van andere figuren kunnen lastig liggen. In de boeken komen
elementen voor uit Star Wars, Harry Potter en Marvel, en die mogen
waarschijnlijk niet zomaar gebruikt worden.

Met eerdere films zoals Gerald’s Game en Doctor Sleep – waarin hij het boek en
de film The Shining knap wist te verbinden – heeft Flanagan bewezen dat hij dit
kan. Recent verfilmde hij ook nog The Life of Chuck. Wij zijn ervan overtuigd
dat hij de juiste persoon is voor deze projecten, zeker omdat hij veel aandacht
besteedt aan personages. Bij The Dark Tower is de chemie binnen de vriendengroep
cruciaal en Flanagan moet ervoor zorgen dat wij als kijker met hen meeleven. Nu
is het enkel nog wachten tot hij klaar is met zijn huidige projecten.