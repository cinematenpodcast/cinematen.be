---
layout: ../../layouts/NieuwsLayout.astro
title: Ryan Hurst is onze nieuwe Kratos in God of War serie!
date: 2026-01-21T21:00:35.069+01:00
soort: 'TV'
thumbnail: '/images/article-images/l-intro-1769024526.jpg'
trailer: ""
slug: 'ryan-hurst-is-onze-nieuwe-kratos-in-god-of-war-serie'
tags: ["TV"]
---

Amazon werkt volop aan een live-action adaptatie van het iconische videospel God
of War. Het vertrouwen in het project is groot, want er werd meteen groen licht
gegeven voor twee seizoenen op Prime Video. De grote vraag die op ieders lippen
brandde, was natuurlijk wie de God of War zelf zou gaan vertolken. Het antwoord
is er nu: Ryan Hurst zal de rol van Kratos op zich nemen.

Hurst brengt alvast een bak ervaring mee. Wij kennen hem voornamelijk als Beta
uit The Walking Dead en als Opie uit Sons of Anarchy, maar hij verscheen ook in
Bates Motel en Remember the Titans. Wat ons extra enthousiast maakt, is dat
Hurst zelf al sinds de allereerste release een fervent speler van de games is.
Hij zat zelfs al in het God of War-universum, want in God of War Ragnarok leende
hij zijn stem aan Thor. Nu mag hij dus de stap maken naar de titelrol in de
reeks.

Christopher Judge, de man die sinds 2018 zijn onmiskenbare stem aan Kratos leent
in de games (en die we nog kennen als Teal’C uit Stargate SG-1), is alvast fan.
Tijdens een bijeenkomst in New Orleans liet hij weten dat hij Hurst een
geweldige keuze vindt. Voor Judge – en laten we eerlijk zijn, ook voor ons – is
het cruciaal dat de acteur respect heeft voor het bronmateriaal. Omdat Hurst
zelf een gamer is, zit dat volgens Judge wel snor. Hij wenste hem succes met de
woorden: "Je hebt een geweldige live-action Kratos." Een mooie zegen van de man
die het stokje destijds overnam van Terrence C. Carson.

Het verhaal van de serie zal zich focussen op de recentere games en dus niet de
Griekse oudheid herkauwen. We volgen Kratos en zijn zoon Atreus op hun tocht om
de as van Faye, Kratos' vrouw, uit te strooien. De dynamiek is duidelijk: Kratos
leert zijn zoon hoe hij een god moet zijn, terwijl Atreus zijn vader leert hoe
hij weer menselijk kan zijn. Wie Atreus gaat spelen is nog niet bekend, maar we
weten wel al dat Teresa Palmer (A Discovery of Witches) de rol van Sif zal
vertolken.

Achter de schermen wordt de boel geleid door showrunner Ronald D. Moore, bekend
van kleppers als Star Trek en Battlestar Galactica. De regie van de eerste twee
afleveringen ligt in handen van Frederick E.O. Toye, die eerder al The Boys,
Fallout en Shōgun inblikte. Een productie van Sony Pictures Television en Amazon
MGM Studios waar duidelijk veel budget en talent tegenaan wordt gegooid.

Een releasedatum is er nog niet. We weten enkel dat de reeks naar Prime Video
komt, net zoals de aangekondigde Tomb Raider serie met Sophie Turner. Omdat er
over een nieuwe game nog geen nieuws is, kijken we extra hard uit naar deze
serie om Kratos weer in actie te zien.