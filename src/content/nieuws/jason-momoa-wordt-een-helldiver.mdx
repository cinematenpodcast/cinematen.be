---
layout: ../../layouts/NieuwsLayout.astro
title: Jason Momoa wordt een Helldiver!
date: 2026-02-11T20:41:43.480+01:00
soort: 'Film'
thumbnail: '/images/article-images/l-intro-1770837652.jpg'
trailer: ""
slug: 'jason-momoa-wordt-een-helldiver'
tags: ["Film"]
---

Jason Momoa heeft het duidelijk druk, want Sony heeft aangekondigd dat hij de
hoofdrol zal spelen in de verfilming van de videogame "Helldivers". PlayStation
Productions, die sinds 2019 bezig zijn met het omzetten van hun games naar films
en series, staat achter het project. Wij kunnen de film in de bioscoop
verwachten op woensdag 10 november 2027.

De regie is in handen van Justin Lin, die we natuurlijk kennen van de "Fast &
Furious" franchise. Dit is best een interessante samenwerking, want Lin was
oorspronkelijk de regisseur van "Fast X", maar vertrok net toen de opnames
begonnen. Hierdoor liepen hij en Momoa elkaar net mis, maar nu gaan ze dus
eindelijk wel samenwerken. Het script wordt geschreven door Gary Dauberman,
bekend van horrorfilms als "It" en "Annabelle Comes Home", wat misschien wel
iets zegt over de toon van de film. Naast Lin en de studiobazen zal de film
geproduceerd worden door Hutch Parker en Asad Qizilbash. Over de rest van de
cast tasten we voorlopig nog in het duister, maar gezien de release nog even op
zich laat wachten, zal er binnenkort wel meer nieuws volgen.

Voor wie het spel niet kent: het originele "Helldivers" kwam uit in 2015, maar
het was vooral "Helldivers 2" uit 2024 dat een gigantisch succes werd met meer
dan 12 miljoen verkochte exemplaren. De games doen ons heel hard denken aan
"Starship Troopers" van Paul Verhoeven: soldaten die in de ruimte vechten tegen
gigantische insecten en robots om de mensheid te redden. Neill Blomkamp is
trouwens ook bezig met een nieuwe "Starship Troopers" film, dus het genre leeft
wel. In de games vloeit het bloed rijkelijk, dus we verwachten dat de film ook
gericht zal zijn op een volwassen publiek.

Naast dit nieuwe project zagen we Momoa onlangs ook in "A Minecraft Movie", waar
hij de rol speelde van Garrett "The Garbageman" Garrison, de beste gamer van
1989 in zijn roze jasje. Regisseur Jared Hess gaf aan dat Momoa achter zijn
stoere uiterlijk eigenlijk enorm grappig is, wat zorgde voor een goede klik met
tegenspelers Jack Black en Jennifer Coolidge. De sfeer op de set zat blijkbaar
zo goed dat de opnames voor een tweede deel ook al snel van start zullen gaan.

We mogen ook zijn memorabele rol als Dante Reyes in "Fast X" niet vergeten. Wij
vonden hem daar als slechterik echt de show stelen. Vooral de scène waarin hij
praat tegen lijken en hun teennagels lakt, vonden we heerlijk gestoord. Momoa
had die scène zelf geïmproviseerd en hoewel regisseur Louis Leterrier eerst
twijfelde, bleef het erin omdat het testpubliek het geweldig vond. Sommigen
vonden zelfs dat hij hier een prijs voor verdiende, ook al worden dit soort
rollen vaak genegeerd bij de Oscars.

De agenda van Momoa zit voor de komende jaren dus propvol. Naast "Helldivers" en
het vervolg op Minecraft, zien we hem ook nog opduiken als Lobo in de film
"Supergirl" en keert hij waarschijnlijk terug als Dante in "Fast Forever" in
2028. En alsof dat nog niet genoeg is, verschijnt hij later dit jaar ook nog in
"Dune: Part Three". Wij zijn alvast benieuwd of hij dit tempo kan volhouden!