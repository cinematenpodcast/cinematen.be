---
layout: ../../layouts/NieuwsLayout.astro
title: De eerste volwaardige trailer van The Mandalorian en Grogu is er!
date: 2026-02-17T16:36:47.398+01:00
soort: 'film'
thumbnail: 'https://login.wabliefteru.be/assets/81c92bf6-5ef4-4b3f-a22e-3be6e043eace'
trailer: ""
slug: 'de-eerste-volwaardige-trailer-van-the-mandalorian-en-grogu-is-er'
---

Groot nieuws voor ons en iedereen die van Star Wars houdt. Lucasfilm heeft
vandaag de volledige trailer gelost van de film The Mandalorian en Grogu. Dit is
een speciaal moment, want het is de eerste keer dat deze helden in een echte
speelfilm te zien zullen zijn. De film zal vanaf 22 mei 2026 in de bioscopen
draaien en we kunnen het spektakel ook op de extra grote IMAX-schermen gaan
bekijken. Sinds The Rise of Skywalker uit 2019 is het al even geleden dat er een
nieuwe Star Wars-film in de bioscoop verscheen, dus we zijn blij dat het
avontuur eindelijk terugkeert naar het grote scherm.

Het verhaal speelt zich af in een spannende tijd. Het Keizerrijk is gevallen,
maar het gevaar is nog niet geweken door diverse krijgsheren die zich in de
ruimte verstoppen. De Nieuwe Republiek probeert de vrede te bewaren en schakelt
hiervoor Din Djarin in, onze favoriete premiejager, die samen met zijn leerling
Grogu op pad gaat.

In de nieuwe beelden zien we dat Pedro Pascal opnieuw de rol van Din Djarin op
zich neemt. Wat ons wel meteen opviel in de trailer, is dat we Din meerdere
keren zonder zijn helm zien. Dit roept bij ons toch wel wat vragen op over wat
hij precies gaat meemaken. Verder speelt Sigourney Weaver mee als Kolonel Ward,
zij stuurt het duo op een missie naar de Outer Rim.

Tijdens hun avontuur komen ze heel wat bekenden tegen. Jeremy Allen White leent
zijn stem aan Rotta de Hutt, met wie Din Djarin in de trailer in gevecht raakt.
Ook de Hutt Twins, die we nog kennen uit The Book of Boba Fett, en Zeb Orrelios
passeren de revue. Zeb vliegt nu voor de Nieuwe Republiek en we horen hem zelfs
effectief spreken.

Wij herkenden ook meteen Embo, de premiejager uit The Clone Wars. Er werd vorig
jaar al gefluisterd dat hij misschien de slechterik zou zijn en nu weten we dus
zeker dat hij in de film zit. Verder zagen we een Kyuzo premiejager, een
Ardennian kok en de kleine Anzellans. Jonny Coyne speelt een nog naamloze
krijgsheer en ook de Shadow Council uit het derde seizoen van The Mandalorian
speelt een rol.

Achter de schermen zijn de gebruikelijke namen weer van de partij. Jon Favreau
regisseert en schreef het script samen met Dave Filoni. De productie is in
handen van Favreau, Kathleen Kennedy, Filoni en Ian Bryce. Ludwig Göransson
zorgt opnieuw voor de muziek.

Na enkele kortere teasers in september en tijdens de Super Bowl hebben we nu
eindelijk de volledige trailer gekregen, zo’n drie maanden voor de release.
Daarnaast is er ook een nieuwe poster uitgebracht waarop de "Clan van Twee"
staat afgebeeld. Wij kijken er alvast naar uit!