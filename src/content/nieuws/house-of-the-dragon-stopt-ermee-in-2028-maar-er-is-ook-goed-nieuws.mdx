---
layout: ../../layouts/NieuwsLayout.astro
title: House of the Dragon stopt ermee in 2028 (maar er is ook goed nieuws)
date: 2026-02-19T17:29:35.209+01:00
soort: 'TV'
thumbnail: '/images/article-images/l-intro-1771517328.jpg'
trailer: "i6w7O1kwuBk"
slug: 'house-of-the-dragon-stopt-ermee-in-2028-maar-er-is-ook-goed-nieuws'
tags: ["TV"]
draft: true
---

HBO-baas Casey Bloys heeft in New York de plannen voor de komende jaren op tafel
gegooid en het ziet er naar uit dat we nog even zoet zijn met de wereld van
Westeros. Zowel A Knight of the Seven Kingdoms als House of the Dragon blijven
op ons scherm tot en met 2028.

Laten we beginnen met A Knight of the Seven Kingdoms. Het eerste seizoen is net
gelanceerd op 18 januari en wij zitten er al volledig in. Het verhaal van Ser
Duncan de Lange (Dunk) en zijn schildknaap Egg is echt iets anders dan wat we
gewend zijn. Francesca Orsi van HBO had gelijk toen ze zei dat wij als publiek
wel te vinden zijn voor zo’n underdogverhaal. Het is dan ook bevestigd dat er
een tweede seizoen komt in 2027. Peter Claffey en Dexter Sol Ansell doen dat
geweldig als de hoofdrolspelers, en met een cast die verder bestaat uit kleppers
zoals Daniel Ings, Bertie Carvel en vele anderen, zit dat wel snor.

Maar het grootste nieuws draait toch om House of the Dragon. We wachten vol
ongeduld op seizoen 3, dat gepland staat voor de zomer van 2026. Een exacte
datum is er nog niet, maar het zal na 31 mei zijn vanwege de Emmy-regels. Casey
Bloys en showrunner Ryan Condal hebben daarnaast bevestigd dat er nog een vierde
seizoen komt in 2028, en dat dit meteen ook het einde van de serie zal zijn. Ze
willen het verhaal van de Targaryens op een natuurlijke manier afronden zoals in
het boek Fire & Blood, en dat lijkt ons een verstandige keuze. Beter stoppen op
een hoogtepunt dan het eindeloos te rekken.

Seizoen 3 is inmiddels volledig ingeblikt en zal bestaan uit acht afleveringen.
We pikken de draad weer op waar we gebleven waren: vollenbak burgeroorlog.
Rhaenyra (Team Zwart) staat er goed voor met zeven draken, en misschien komt
daar Sheepstealer nog bij. Daemon luistert eindelijk weer naar haar en de
plannen om King’s Landing over te nemen liggen klaar. Bij Team Groen is de sfeer
minder gezellig. Koningin Alicent zit vast in de stad terwijl Koning Aegon en
Larys gevlucht zijn. Prins Aemond en zijn gigantische draak Vhagar houden
Harrenhal in de gaten, en er is een vloot van Tyland Lannister onderweg.

Francesca Orsi beloofde ons dat het seizoen opent met een gigantisch gevecht: de
"Battle of the Gullet". Olivia Cooke, die Alicent speelt, liet al vallen dat de
energie in die eerste aflevering heel intens is. Wij houden ons hart al vast. Er
komt ook een conceptuele aflevering geschreven door Sara Hess die qua
vertelstijl anders zal zijn dan wat we gewend zijn. In de eerste beelden zagen
we al James Norton als het nieuwe personage Ormund Hightower en de soldaten die
de "Winter Wolves" worden genoemd.

De bekende koppen zoals Matt Smith, Emma D’Arcy en Olivia Cooke keren uiteraard
terug samen met de rest van de uitgebreide cast. Eve Best zullen we helaas
moeten missen na de gebeurtenissen van vorig seizoen. Emma D’Arcy liet in een
podcast weten dat ze hoopt dat Rhaenyra eindelijk eens een wapen krijgt, want
zowat elke man loopt daar met een zwaard rond en zij staat daar maar met lege
handen. Geef die vrouw een dolk, zouden wij zeggen.

George R.R. Martin had blijkbaar wel wat bedenkingen bij de richting van seizoen
3 en 4. Hij blogde over "giftige vlinders" en vreesde dat kleine veranderingen
grote problemen zouden veroorzaken voor het verhaal, maar verwijderde dat
bericht later weer. Hopelijk valt het allemaal wel mee.

HBO kijkt intussen ook al verder dan 2028. Er wordt nagedacht over projecten
zoals een reeks rond Jon Snow voor 2029 en daarna. Maar laten we eerst maar eens
uitkijken naar die zomer van 2026. Wij zijn er klaar voor.