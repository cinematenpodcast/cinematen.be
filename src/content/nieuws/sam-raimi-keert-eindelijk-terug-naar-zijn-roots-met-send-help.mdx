---
layout: ../../layouts/NieuwsLayout.astro
title: Sam Raimi keert eindelijk terug naar zijn roots met Send Help
date: 2026-01-26T18:11:31.860+01:00
soort: 'Film'
thumbnail: '/images/article-images/l-intro-1769440542.jpg'
trailer: ""
slug: 'sam-raimi-keert-eindelijk-terug-naar-zijn-roots-met-send-help'
tags: ["Film"]
---

De bekende regisseur Sam Raimi heeft een nieuwe film gemaakt: "Send Help". Wij
kijken er alvast naar uit, want het is een mix van horror en comedy, wat
betekent dat we mogen griezelen én lachen. Raimi is natuurlijk een legende in de
filmwereld. Hij begon ooit low-budget met de "Evil Dead" films, maar scoorde
later gigantisch met de "Spider-Man" trilogie, een film over de tovenaar van Oz
en recent nog "Doctor Strange in the Multiverse of Madness". Dit is echter zijn
eerste echte horrorfilm sinds "Drag Me to Hell" uit 2009. De film verschijnt
deze woensdag 28 januari in de zalen.

De hoofdrollen zijn weggelegd voor Rachel McAdams en Dylan O'Brien. McAdams
speelt Linda Liddle, een slimme vrouw die goed is met cijfers en al bijna tien
jaar voor hetzelfde bedrijf werkt. Ze is echter wat verlegen en onhandig,
waardoor ze vaak gepest wordt door haar collega’s. O'Brien vertolkt Bradley
Preston, de arrogante zoon van de overleden baas die het bedrijf heeft
overgenomen.

Het verhaal begint pijnlijk voor Linda. Ze heeft hard gewerkt voor een promotie,
maar Bradley geeft de job aan een oude schoolvriend omdat hij Linda sociaal niet
handig vindt (en blijkbaar had ze ooit tonijn op haar gezicht, awkward). Ze is
woedend, maar mag toch mee op een zakenreis naar Thailand met de privéjet. Aan
boord wordt ze nogmaals vernederd wanneer de groep een video vindt van haar
auditie voor het tv-programma "Survivor".

Maar dan slaat het noodlot toe. Het vliegtuig crasht tijdens een storm en enkel
Linda en Bradley overleven het drama. Ze spoelen aan op een onbewoond eiland.
Bradley is gewond aan zijn been en als rijkeluiskindje compleet hulpeloos in de
natuur. Linda daarentegen kan haar "Survivor"-kennis eindelijk gebruiken. Ze
bouwt een schuilplaats, maakt vuur, vangt vis en gaat zelfs het gevecht aan met
een wild zwijn. Bradley kan enkel toekijken en moet, tegen zijn zin, nederig
zijn om te overleven.

De dynamiek tussen de twee verschuift constant. Bradley wil zo snel mogelijk weg
en een vlot bouwen, terwijl Linda liever wacht op redding. Misschien bevalt het
leven op het eiland haar wel beter dan de pesterijen op kantoor? Het doet ons
wat denken aan "Cast Away", maar dan met veel meer ruzie.

Het script is van de hand van Damian Shannon en Mark Swift en belooft de nodige
wendingen. Omdat het een Sam Raimi-film is, mogen we ons verwachten aan een
bloederig spektakel. Er wordt kwistig omgesprongen met nepbloed en de film heeft
een R-rating, dus het gaat er soms heftig aan toe. De muziek wordt verzorgd door
Danny Elfman, een vaste waarde bij Raimi. De film duurt iets meer dan 90 minuten
en toont hoe Linda van een verlegen kantoormuis transformeert in een stoere
overlever.