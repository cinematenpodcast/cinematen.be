---
layout: ../../layouts/NieuwsLayout.astro
title: Horror leeft in 2026, maar Silent Hill is morsdood
date: 2026-02-06T14:00:48.630+01:00
soort: 'Film'
thumbnail: '/images/article-images/l-intro-1770067452.jpg'
trailer: ""
slug: 'horror-leeft-in-2026-maar-silent-hill-is-morsdood'
tags: ["Film"]
---

Het is amper februari 2026 en we hebben al enorm veel beweging gezien in
horrorland. Nia DaCosta kwam op de proppen met "28 Years Later: The Bone Temple"
en Sam Raimi keerde eindelijk terug naar het genre met "Send Help". Tel daar nog
eens "Primate" bij, waarin apen voor het nodige bloedvergieten zorgen, en het
gigantische succes van "Sinners" vorig jaar – dat zelfs records brak bij de
Oscars – en we kunnen wel stellen dat horror springlevend is.

De samenwerking tussen IFC Films en Shudder blijft ook maar onafhankelijke
pareltjes uitspuwen. Vorig jaar smulden we al van titels als "The Rule of Jenny
Pen", "Dangerous Animals" en "Queens of the Dead". De nieuwste telg in die
familie heet "Whistle", een film die zijn debuut maakte op Fantastic Fest 2025.
Regisseur Corin Hardy, die we kennen van "The Nun" en "The Hallow", slaat de
handen in elkaar met schrijver Owen Egerton voor dit project.

De cast zit ook wel snor met namen als Dafne Keen, bekend van "Logan", en Sophie
Nélisse uit "Yellowjackets". Het verhaal draait rond een groepje scholieren die
een Azteekse dodenfluit vinden, een zogenaamde ehecachichtli. In het echt werden
die dingen gevonden bij tempels van de windgod Ehecatl-Quetzalcoatl en klonken
ze als wind, maar in de film produceren ze een angstaanjagend gegil. Wie op de
fluit blaast, roept letterlijk zijn toekomstige dood op. Het doet ons wat denken
aan "Final Destination", maar dan met een andere insteek.

Eén specifieke scène bleef ons wel bij. Een personage genaamd Dean, gespeeld
door Jhaleil Swaby, staat erom bekend dat hij wel eens durft te drinken achter
het stuur. Zijn dood komt hem halen in de vorm van een auto-ongeluk, maar dan
terwijl hij gewoon in zijn slaapkamer is. Het lijkt alsof een onzichtbare wagen
door zijn kamer ramt: hij vliegt door de lucht en zijn botten breken, terwijl
zijn ouders machteloos toekijken. Het gaf ons serieuze "A Nightmare on Elm
Street"-vibes en dat is precies die jaren tachtig sfeer die de makers wilden
neerzetten.

Jammer genoeg is er ook minder goed nieuws. De gameverfilming "Return to Silent
Hill" is uit en de reacties zijn rampzalig. Met een score van amper zes procent
op Rotten Tomatoes lijkt dit een enorme flater. We volgen Jeremy Irvine als
James Sunderland die terugkeert naar het mistige stadje na een brief van zijn
'overleden' vrouw Mary. Waar het originele spel van Konami werd geprezen om zijn
diepgaande thema’s rond schuld, krijgen we hier volgens critici enkel goedkope
schrikmomenten. Zelfs de aanwezigheid van Pyramid Head kan de meubelen niet
redden.

Het is pijnlijk, want we hadden het gevoel dat gameverfilmingen eindelijk de
goede kant opgingen. We houden nu toch ons hart vast voor de aankomende films
van "The Super Mario Galaxy", "The Legend of Zelda" en "Sonic 4". Gelukkig
kunnen we ons op gamevlak wel nog amuseren met de nieuwe versies van Silent Hill
2, de originele Silent Hill en de gloednieuwe titel Silent Hill f. Wie toch
liever een film meepikt: "Whistle" draait nu in de bioscoop.