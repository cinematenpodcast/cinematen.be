---
layout: ../../layouts/NieuwsLayout.astro
title: Owen Cooper steelt de show in Wuthering Heights
date: 2026-02-13T18:09:42.217+01:00
soort: 'Film'
thumbnail: '/images/article-images/l-intro-1770828233.jpg'
trailer: ""
slug: 'owen-cooper-steelt-de-show-in-wuthering-heights'
tags: ["Film"]
---

Emerald Fennell is terug met een nieuwe film: Wuthering Heights. Het is de
eerste grote klepper van het jaar 2026. De film draait nu in de bioscoop en wij
verwachten dat het een groot succes gaat worden. Het verhaal is gebaseerd op het
bekende boek en kan rekenen op enkele grote namen. Margot Robbie (Barbie) en
Jacob Elordi (Frankenstein) vertolken de hoofdrollen. Voor hen is dit weer een
mooie titel op hun palmares.

Maar er zijn niet alleen gevestigde waarden te zien. Er doen ook jongere acteurs
mee die steeds meer op de voorgrond treden, zoals Owen Cooper. Hij speelt de
jonge versie van Heathcliff, terwijl Jacob Elordi de volwassen versie voor zijn
rekening neemt. Cooper toont ons hoe Heathcliff was als kind, wat essentieel is
om het verhaal goed te snappen. De jonge Cathy wordt gespeeld door Charlotte
Mellington.

Misschien komt zijn gezicht ons bekend voor. Dat kan kloppen. Hoewel hij nog aan
het begin van zijn carrière staat, speelde hij al in de Netflix-reeks
Adolescence, die begin 2025 erg populair was. Die reeks was bijzonder omdat elke
van de vier afleveringen in één lang shot was opgenomen.

In die reeks zagen we hoe het leven van de familie Miller veranderde toen hun
dertienjarige zoon Jamie (Cooper) werd verdacht van de moord op een
schoolmeisje. Hij speelde die rol zo overtuigend dat de reeks bovenaan de
Netflix-lijsten stond en hij er een Golden Globe én een Emmy Award voor beste
mannelijke bijrol mee won. Hij is daarmee de jongste mannelijke acteur die ooit
die Emmy in de wacht sleepte. In Wuthering Heights ziet hij er wel al wat ouder
uit, kinderen groeien nu eenmaal snel.

In een interview met Variety vertelde Cooper dat de opnames van Wuthering
Heights heel anders verliepen dan bij Adolescence. Bij de Netflix-serie moest
alles in één take, terwijl ze hier wel konden knippen en opnieuw beginnen. Dat
was even wennen, al vond hij de samenwerking met Fennell erg fijn. Hij kreeg de
auditie voor de rol trouwens dankzij Stephen Graham, zijn tegenspeler in
Adolescence, die hem aanraadde bij zijn eigen agent.

Naast deze grote projecten zagen we hem ook in de BBC-miniserie Film Club van
Aimee Lou Wood en in de videoclip van Sam Fender’s “Little Bit Closer”. Maar hij
zit niet stil, want hij werkt al aan zijn volgende film: Cry to Heaven van
regisseur Tom Ford (Nocturnal Animals). Daar zal hij te zien zijn naast Aaron
Taylor-Johnson, Nicholas Hoult en Hunter Schafer. Wij gaan Owen Cooper de
komende jaren dus nog vaak zien passeren.