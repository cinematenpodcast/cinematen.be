---
layout: ../../layouts/NieuwsLayout.astro
title: Paradise seizoen 2 trekt de wijde wereld in
date: 2026-02-20T17:21:04.240Z
soort: TV
thumbnail: /images/article-images/l-intro-1771348965.jpg
trailer: ''
slug: paradise-seizoen-2-trekt-de-wijde-wereld-in
draft: false
tags:
  - TV
---

Paradise keert terug! Het tweede seizoen van de reeks van Dan Fogelman
verschijnt vanaf 23 februari 2026 op Hulu.

Het eerste seizoen begon als een mysterie in een ondergrondse bunker waar de
mensheid zich verschool. President Cal Bradford werd vermoord en Xavier Collins,
een agent van de Geheime Dienst, moest uitzoeken wie de dader was. Op het einde
ontdekte Xavier de waarheid en besloot hij de bunker te verlaten om in de
bovenwereld zijn vrouw te gaan zoeken.

Dit nieuwe seizoen gaat verder waar we gebleven waren. De setting verandert
compleet: van een claustrofobische thriller naar een roadtrip survivalverhaal.
Xavier, gespeeld door Sterling K. Brown, loopt nu rond in de verwoeste wereld en
probeert te overleven. Zijn plan om naar Atlanta te vliegen viel letterlijk in
het water – of beter gezegd, op de grond – want hij stortte ver van zijn doel
neer.

We krijgen ook wat nieuwe gezichten te zien. Shailene Woodley speelt Annie,
iemand die al die tijd buiten de bunker heeft overleefd. Vroeger werkte ze als
gids in Graceland, het huis van Elvis, en daar verstopte ze zich ook toen de hel
losbarstte. Wanneer Xavier en Annie elkaar tegenkomen, botsen hun wereldbeelden
wel eens. Annie is hard geworden, maar heeft nog steeds hoop. Daarnaast is er
ook Link, gespeeld door Thomas Doherty, de leider van een groep rondtrekkende
overlevenden.

Terwijl Xavier buiten rondzwerft, gaat het leven in de bunker gewoon door, maar
de sfeer is er compleet omgeslagen. Zonder Xavier is het er grimmiger. Er is een
nieuwe president, meneer Baines, die de touwtjes strak in handen houdt met veel
bewaking. Personages zoals Sinatra (Julianne Nicholson) en de therapeut Gabriela
Torabi (Sarah Shahi) hebben het moeilijk en vertrouwen de boel niet. Ook Nicole
Robinson (Krys Marshall) zit in nauwe schoentjes omdat ze Xavier hielp. De
neplucht en mechanische eenden zijn er nog, maar de angst regeert en mensen
verdwijnen zomaar van straat.

Via
flashbacks krijgen we meer inzicht in de geschiedenis van de bunker en zien we
karakters terug die eigenlijk al dood zijn, zoals James Marsden als President
Bradford en Jon Beavers als agent Billy Pace. De stijl blijft trouwens
hetzelfde: veel bewegende camera’s alsof je er middenin zit en close-ups van de
acteurs. De muziek van Siddhartha Khosla, vol piano en strijkers, maakt het
sfeertje compleet.
