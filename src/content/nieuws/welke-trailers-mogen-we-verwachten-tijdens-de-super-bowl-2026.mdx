---
layout: ../../layouts/NieuwsLayout.astro
title: Welke trailers mogen we verwachten tijdens de Super Bowl 2026?
date: 2026-02-03T21:00:35.149+01:00
soort: 'Film'
thumbnail: '/images/article-images/l-intro-1770145616.jpg'
trailer: ""
slug: 'welke-trailers-mogen-we-verwachten-tijdens-de-super-bowl-2026'
tags: ["Film"]
---

Op zondag 8 februari 2026 is het weer zover: de Super Bowl. In San Francisco
nemen de New England Patriots het op tegen de Seattle Seahawks, een heruitgave
van de finale van 2015. De aftrap is om half zeven 's avonds (Oost-Amerikaanse
tijd), maar laten we eerlijk zijn: wij zitten vooral klaar voor de
reclameblokken en de trailers. NBC zendt de wedstrijd uit en vraagt naar
verluidt zo’n 10 miljoen dollar voor een spotje van amper 30 seconden. Een
bijzonder prijzig grapje, dus de filmstudio’s moeten wel heel zeker zijn van hun
stuk voor ze dat geld neertellen.

Dankzij berichten van Variety en Deadline hebben we al een idee van wat we mogen
verwachten. Universal pakt blijkbaar groots uit met beelden van Minions 3 en The
Super Mario Galaxy Movie. Ook Steven Spielberg laat van zich horen met zijn
nieuwe prent Disclosure Day. Daarnaast worden wij Star Wars-liefhebbers wellicht
getrakteerd op beelden van The Mandalorian and Grogu.

Sommige studio’s pakken het anders aan om de kosten te drukken of de hype te
spreiden. Paramount gooide de trailer van Scream 7 bijvoorbeeld al online en
Lionsgate zal de Michael Jackson-biopic Michael waarschijnlijk promoten in de
voorbeschouwing. Pixar laat mogelijk van zich horen met Toy Story 5 of hun
nieuwe originele film Hoppers, die in maart al in de zalen komt. Gezien Elio
vorig jaar niet het verhoopte succes was, kunnen ze wel wat positieve buzz
gebruiken.

Er zijn ook een heleboel opvallende afwezigen. Netflix, Apple Original Films,
Amazon, MGM en Sony laten de dure reclameblokken links liggen. Warner Bros. doet
ook niet mee tijdens de match zelf, maar zij promoten wel slim de terugkeer van
de hond Krypto in Supergirl tijdens de Puppy Bowl op hun eigen zender Animal
Planet. Omdat Sony past, krijgen we jammer genoeg geen trailer van Spider-Man:
Brand New Day, die op 31 juli uitkomt. We hebben eerder al wel setfoto’s en het
nieuwe pak gezien, maar op échte bewegende beelden moeten we dus nog even
wachten. Ook Christopher Nolan’s The Odyssey en de live-action Moana zullen we
waarschijnlijk niet zien passeren.

De grootste verrassing is misschien wel dat Disney Avengers: Doomsday thuislaat.
De film verschijnt op 17 december 2026, maar Marvel slaat de Super Bowl deze
keer over. Nochtans zagen we in de bioscoop, vlak voor Avatar: Fire and Ash, al
korte teasers met een vaderlijke Steve Rogers, een droevige Thor en X-Men zoals
Cyclops (opnieuw gespeeld door James Marsden). Er was zelfs een uitgelekte clip
van de Fantastic Four in Wakanda en er loopt een online countdown. Ondanks al
die teasers en easter eggs heeft Disney besloten om de grote trailer voorlopig
nog even achter de hand te houden.