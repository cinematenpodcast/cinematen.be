---
layout: ../../layouts/NieuwsLayout.astro
title: Dunk en Egg brengen eindelijk rust in Westeros met A Knight of the Seven
Kingdoms
date: 2026-01-26T15:10:43.239+01:00
soort: 'TV'
thumbnail: '/images/article-images/l-intro-1769180611.jpg'
trailer: ""
slug: 'dunk-en-egg-brengen-eindelijk-rust-in-westeros-met-a-knight-of-the-seven-kingdoms'
tags: ["TV"]
---

Er is een nieuwe serie geland op onze televisie die zich afspeelt in de
vertrouwde wereld van Game of Thrones: A Knight of the Seven Kingdoms. Het
verhaal komt uit de pen van George R.R. Martin, maar waar we bij de andere
series gewend zijn aan grote oorlogen en politieke ruzies binnen families zoals
de Targaryens, pakt deze reeks het anders aan. Het is een rustiger en vrolijker
verhaal, al wordt er hier en daar natuurlijk ook nog stevig gevochten. We volgen
Ser Duncan de Lange, of kortweg Dunk, een ridder zonder eigen huis of land die
rondtrekt door Westeros. Hij wordt vergezeld door zijn schildknaap, een jonge
kerel genaamd Egg. Samen proberen ze naam te maken en goede daden te verrichten.

In de eerste twee afleveringen zagen we hoe Dunk en Egg onderweg zijn. Wat wij
een leuk detail vonden, zijn de poppenkastvoorstellingen die ze tegenkomen. Deze
vertellen oude legendes uit de geschiedenis van Westeros. In de eerste
aflevering zagen we het verhaal van Serwyn van het Spiegelend Schild, die de
draak Urrax versloeg door zijn schild zo goed te poetsen dat de draak enkel
zichzelf zag. In de tweede aflevering passeerde het verhaal van Florian de
Dwaas, een dappere ridder die verliefd werd op een meisje. Deze momenten tonen
mooi aan welke helden wij, en de gewone mensen in Westeros, belangrijk vinden.

De tweede aflevering, getiteld "Hard Salt Beef", verwijst naar het harde, zoute
vlees dat Dunk en zijn oude meester Ser Arlan vroeger aten. Via flashbacks zien
we hoe simpel hun leven was en hoe Ser Arlan ondanks het gebrek aan geld altijd
mensen probeerde te helpen. Dunk is ondertussen aangekomen bij een groot
toernooi in Ashford en wil graag meedoen. Het probleem is echter dat niemand hem
kent of zich Ser Arlan herinnert, en hij heeft net de bevestiging van een andere
ridder nodig om deel te mogen nemen.

Tijdens het wachten arriveren de belangrijke Targaryens: prins Baelor, zijn
broer Maekar en diens zonen. Vooral Aerion, een van de zonen, liet zich niet van
zijn beste kant zien. Hij dacht dat Dunk in de stallen werkte en beval hem zijn
paard te verzorgen. Dunk hielp toch, wat wij wel klasse vonden. Later ontmoette
hij Ser Donnel van de Koningsgarde, die onthulde dat hij de zoon is van een
krabbenvisser. Dunk beseft hierdoor dat je niet van adel hoeft te zijn om een
hoge positie te bereiken, wat hem duidelijk moed gaf.

Het werd even heet onder de voeten van Dunk toen prins Maekar hem ontdekte
terwijl hij zich verstopte, maar gelukkig kon hij praten met prins Baelor. Dunk
herinnerde de prins aan een toernooi van lang geleden waar Ser Arlan zeven
lansen brak tegen hem. Baelor dacht eerst dat het er vier waren, maar herinnerde
zich daarna dat Ser Arlan ook won van de Grijze Leeuw. Dankzij die herinnering
mag Dunk meedoen, op voorwaarde dat hij een eigen wapenschild laat maken.

Dunk schakelt hiervoor Tanselle in, de vrouw die de poppenkastvoorstellingen
leidt. Na een ongemakkelijk maar vriendelijk gesprek en met de hulp van Egg,
kiest Dunk voor een ontwerp van een iepenboom met een vallende ster en een
zonsondergang op de achtergrond. Terwijl Tanselle aan het werk is, winnen Dunk
en Egg nog een spelletje touwtrekken tegen Lyonel Baratheon dankzij de pure
kracht van Dunk.

Om mee te vechten heeft Dunk natuurlijk ook een goed harnas nodig. Hij gaat
hiervoor naar de smid Steely Pate, maar heeft niet genoeg geld. Hij moet daarom
een hartverscheurende keuze maken: zijn geliefde paard Sweetfoot verkopen. Dunk
is gek op dieren, dus dit viel hem zwaar, maar hij beloofde het paard terug te
kopen als hij het toernooi wint.

Aan het einde van de tweede aflevering barst het toernooi eindelijk los. Waar
Egg het geweldig vindt en schreeuwt van plezier, wordt Dunk net erg zenuwachtig
van al het lawaai en geweld. Hij begint te twijfelen of hij wel goed genoeg is
en of Ser Arlan wel echt zo'n grote ridder was. In de tent deelt hij zijn
twijfels met Egg, maar besluit toch om dapper te zijn. Hij wil vechten om te
laten zien wat hij kan en om de naam van zijn oude meester eer aan te doen. De
serie is nu te zien op HBO Max en elke zondag kunnen we klaarzitten voor een
nieuwe aflevering.