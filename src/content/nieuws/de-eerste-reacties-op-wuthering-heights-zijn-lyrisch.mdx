---
layout: ../../layouts/NieuwsLayout.astro
title: De eerste reacties op Wuthering Heights zijn lyrisch!
date: 2026-01-29T19:08:25.112+01:00
soort: 'Film'
thumbnail: '/images/article-images/l-intro-1769708884.jpg'
trailer: ""
slug: 'de-eerste-reacties-op-wuthering-heights-zijn-lyrisch'
tags: ["Film"]
---

Emerald Fennell is terug. Na spraakmakende films als Saltburn en Promising Young
Woman heeft ze zich nu gewaagd aan een adaptatie van Emily Brontë’s klassieker
Wuthering Heights. Gisteren, woensdag 28 januari, vond de wereldpremière plaats
in het TCL Chinese Theatre in Los Angeles en de eerste reacties stromen binnen.

Met Margot Robbie als Catherine Earnshaw en Jacob Elordi als Heathcliff pakt de
film uit met een absolute sterrencast. Elordi, die onlangs nog een
Oscar-nominatie in de wacht sleepte voor zijn rol in Frankenstein, staat hier
naast Robbie te schitteren. Naast deze twee hoofdrolspelers zien we ook bekende
gezichten zoals Hong Chau, Shazad Latif, Alison Oliver, Martin Clunes, Owen
Cooper en House of the Dragon-ster Ewan Mitchell passeren.

De gelukkigen die de film in LA al mochten zien, hebben hun ongezouten meningen
meteen op X en Instagram gegooid. Hoewel de uitgebreide reviews pas op maandag 9
februari verschijnen, krijgen wij nu al een voorsmaakje. En die eerste geluiden
zijn bijna unaniem lovend. Ada Enechi van BuzzFeed waarschuwt ons alvast: dit is
niet de Wuthering Heights die we op school moesten lezen. Het wordt wellicht een
"love it or hate it" gevalletje, maar zij vond het alvast geweldig. Ze
bestempelt het zelfs als misschien wel Jacob Elordi’s beste rol ooit en plaatst
de prestatie van Margot Robbie in haar persoonlijke top drie.

Jazz Tangcay van Variety spreekt over een tastbare spanning tussen de twee
hoofdrolspelers en prachtige kostuums. Het lijkt erop dat Emerald Fennell weer
haar eigen unieke draai aan een klassiek verhaal heeft gegeven, iets waar wij
alleen maar blij om kunnen zijn. Meredith Loftus van Collider was dan weer enorm
te spreken over de muziek, verzorgd door niemand minder dan Charli XCX. De focus
ligt duidelijk op de obsessieve passie tussen Catherine en Heathcliff.

Ook Maude Garrett noemt de film visueel foutloos en stelt dat het verlangen van
het scherm spat. Francis Dominic vond de chemie tussen de acteurs "elektrisch",
al had hij misschien nog net iets meer intieme momenten willen zien. Warner
Bros. belooft ons een gedurfde versie vol liefde, lust en waanzin. De trailers
lieten al zien dat het intens ging worden, en Fennell staat er natuurlijk om
bekend dat ze graag de tongen losmaakt.

Wij moeten nog heel even geduld hebben tot we zelf kunnen oordelen. De film komt
hier op woensdag 11 februari in de zalen, ideaal als uitje net voor Valentijn.
Wij kijken er alvast naar uit.