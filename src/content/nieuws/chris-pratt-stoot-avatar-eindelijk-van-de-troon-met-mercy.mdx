---
layout: ../../layouts/NieuwsLayout.astro
title: Chris Pratt stoot Avatar eindelijk van de troon met Mercy
date: 2026-01-26T18:30:29.775+01:00
soort: 'Film'
thumbnail: '/images/article-images/l-intro-1769446894.jpg'
trailer: ""
slug: 'chris-pratt-stoot-avatar-eindelijk-van-de-troon-met-mercy'
tags: ["Film"]
---

Het was afgelopen weekend redelijk kalmpjes in de bioscopen. De grote boosdoener
was een zware sneeuwstorm in de VS waardoor veel mensen de zetel verkozen boven
de cinemazaal. Maar ondanks dat weer is er wel groot nieuws voor de box office:
na anderhalve maand is er eindelijk een nieuwe nummer één. Mercy, een nieuwe
sci-fi prent van regisseur Timur Bekmambetov, heeft het stokje overgenomen van
James Cameron’s Avatar: Fire and Ash.

Amazon MGM Studios bracht de film uit en haalde in de VS tijdens het
openingsweekend ongeveer 11,2 miljoen dollar binnen. Geen gigantisch bedrag,
maar genoeg om te winnen want Avatar bleef steken op 7 miljoen. Avatar: Fire and
Ash zakt dus naar de tweede plaats na vijf weken bovenaan te hebben gestaan. Met
een totale opbrengst van meer dan 1,3 miljard dollar wereldwijd is die film
uiteraard wel al een gigantisch succes voor Disney.

Grappig weetje: Mercy komt nu in een illuster rijtje terecht. Het is de film die
de reeks van Avatar doorbreekt, net zoals Knock at the Cabin dat deed bij
Avatar: The Way of Water en Dear John bij de allereerste Avatar. Chris Pratt en
Rebecca Ferguson mogen zich dus bij dat clubje voegen.

In Mercy zien we Chris Pratt als detective Chris Raven. Hij wordt beschuldigd
van de moord op zijn eigen vrouw en moet zijn onschuld bewijzen. De twist? Hij
heeft maar 90 minuten de tijd en moet dit doen voor rechter Maddox, gespeeld
door Rebecca Ferguson. Die rechter is geen mens, maar een AI. Pijnlijk, want
zijn personage was vroeger net voorstander van die AI-rechters, die nu over zijn
lot beslissen.

De meningen over de film zijn, zacht uitgedrukt, verdeeld. De critici slachten
de film af met een povere score van 21% op Rotten Tomatoes. Jeremy Mathai van
/Film noemde het kijken zelfs een straf. Maar wij denken daar duidelijk anders
over. Het publiek geeft de film een score van 82%. Wij vinden het in de zaal dus
blijkbaar een stuk leuker dan de professionele recensenten.

Wereldwijd staat de teller voor Mercy momenteel op 22,8 miljoen dollar,
tegenover een productiebudget van 60 miljoen. Voor Amazon is het vooral
belangrijk dat de film later scoort op Prime Video, al mag het verlies in de
zalen natuurlijk niet te groot worden. Het helpt dat Chris Pratt een echte ster
is. Na Jurassic World, The Super Mario Bros. Movie en zijn rol als Star-Lord bij
Marvel, weet hij wel volk te trekken. In 2023 presteerde hij het zelfs om met
Guardians of the Galaxy Vol. 3 zijn eigen andere film Mario van de eerste plaats
te stoten.

Het zal wel lastig worden voor Mercy om die toppositie lang vast te houden.
Volgend weekend komen Send Help van Sam Raimi en Iron Lung van Markiplier al in
de zalen. Op Valentijnsdag volgt ook nog Wuthering Heights, waar wij toch veel
van verwachten.