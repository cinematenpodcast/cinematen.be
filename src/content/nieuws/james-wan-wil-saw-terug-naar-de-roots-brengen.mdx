---
layout: ../../layouts/NieuwsLayout.astro
title: James Wan wil Saw terug naar de roots brengen
date: 2026-01-28T00:10:00.980+01:00
soort: 'Film'
thumbnail: '/images/article-images/l-intro-1769551057.jpg'
trailer: ""
slug: 'james-wan-wil-saw-terug-naar-de-roots-brengen'
tags: ["Film"]
---

James Wan is een naam die we allemaal kennen in de filmwereld. De in 1977
geboren regisseur, met roots in Maleisië en Australië, brak in 2004 door met de
horrorfilm Saw. Samen met zijn maat Leigh Whannell, die we ook in de film zagen
als Adam, schreef hij het verhaal. Het idee ontstond trouwens nadat Whannell
bang was voor zijn eigen gezondheid. Met een budget van amper 1,2 miljoen dollar
– wat in Hollywoodtermen echt wisselgeld is – wisten ze wereldwijd iets meer dan
103 miljoen dollar binnen te halen. Een gigantisch succes dus.

Het verhaal draait rond John Kramer, alias Jigsaw, gespeeld door Tobin Bell. Hij
speelt spelletjes met mensen die hun leven niet appreciëren. In de eerste film
zagen we Dr. Gordon en Adam opgesloten zitten in die vuile badkamer. Wan en
Whannell waren eigenlijk helemaal niet van plan om hier een vervolg aan te
breien. Het einde was duidelijk: Jigsaw doet het licht uit met een droge "Game
Over" en Adam blijft opgesloten achter. Maar bon, uiteindelijk werd het een
reeks van tien films gespreid over tweeëntwintig jaar.

Wan heeft enkel het eerste deel zelf geregisseerd. Bij de andere films was hij
vooral betrokken als producent en stond hij niet meer op de set om de acteurs te
regisseren. Bij Saw III hielp hij nog met het verhaal, maar nadien gaf hij enkel
zijn goedkeuring aan de nieuwe projecten. Saw II kwam uit in 2005 onder regie
van Darren Lynn Bousman en deed het in Amerika het best van allemaal met een
opbrengst van 87 miljoen dollar.

De vervolgen werden helaas steeds bloederiger met ingewikkelde vallen en meer
geweld. Wan vond dit niet altijd even leuk. Hij heeft vaak gezegd dat de eerste
Saw eigenlijk meer een spannende thriller was en niet alleen maar draaide om
bloedvergieten. Hij wou niet gelabeld worden als de man van de gore films.
Daarom maakte hij later Insidious en The Conjuring. Hiermee wilde hij bewijzen
dat hij ook sterke verhalen met goede personages en geesten kon brengen in
plaats van louter geweld. Hij wou gezien worden als een volwaardig
filmregisseur.

Toch bleef de naam Saw belangrijk voor zijn carrière. Op posters van films zoals
Dead Silence, Death Sentence en Insidious stond vaak groot: "Van de regisseur
van Saw". Marketingtrucjes om ons naar de zalen te lokken, zelfs als hij het
script niet zelf had geschreven.

Momenteel wordt er vollenbak gewerkt aan Saw 11. De rechten zijn veranderd en nu
werkt Blumhouse ook mee, waarbij Wan via zijn productiehuis Atomic Monster gaat
helpen. Hij heeft aangegeven dat hij de serie terug wil brengen naar het begin.
Hij wil dat de nieuwe film weer echt eng wordt en draait om psychologische
angst, net zoals in de allereerste film, in plaats van alleen maar vies te zijn.
Wan wil de focus terugleggen op Jigsaw’s oorspronkelijke motief: mensen
aanpakken die hun leven verdoen, terwijl hij degenen die wel gelukkig zijn met
rust laat.

De release is wel wat verschoven. Eerst zou de film in oktober komen, maar dit
is verplaatst naar 24 april. Wij vonden de vorige film, Saw X, best goed en
hopen dat ze met dit elfde deel een nieuwe generatie kunnen aanspreken. Details
over het verhaal zijn nog niet bekend, maar het doel is om iets nieuws te doen
en tegelijkertijd te respecteren wat wij zo leuk vonden aan de oude films.