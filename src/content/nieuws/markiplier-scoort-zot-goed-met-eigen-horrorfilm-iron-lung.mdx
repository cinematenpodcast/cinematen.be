---
layout: ../../layouts/NieuwsLayout.astro
title: Markiplier scoort zot goed met eigen horrorfilm Iron Lung
date: 2026-02-03T16:42:38.392+01:00
soort: 'Film'
thumbnail: '/images/article-images/l-intro-1770071602.jpg'
trailer: ""
slug: 'markiplier-scoort-zot-goed-met-eigen-horrorfilm-iron-lung'
tags: ["Film"]
---

Mark Fischbach, die wij uiteraard beter kennen als Markiplier, is al sinds 2012
een vaste waarde op YouTube met zijn gaming video's. Met meer dan 38 miljoen
abonnees heeft hij een gigantisch bereik en nu heeft hij de stap gezet naar het
witte doek met Iron Lung. Deze sci-fi horrorfilm speelt zich af in de toekomst
en de ticketverkoop tijdens het openingsweekend ging meteen hard. Een enorme
verrassing voor de industrie, zeker omdat januari normaal een kalme maand is in
de bioscoop.

In de eerste paar dagen harkte de film in de Verenigde Staten bijna 18 miljoen
dollar binnen. Wereldwijd tellen we zelfs meer dan 21 miljoen dollar. Daarmee
greep Iron Lung net naast de eerste plaats, die ging naar Send Help van Sam
Raimi met 20 miljoen dollar. Op vrijdag was de film van Markiplier wel de best
bekeken film van de dag. Hij deed het daarmee stukken beter dan de peperdure
Amazon-documentaire over Melania Trump, waar amper katten naar kwamen kijken.
Markiplier had zelf gehoopt op 10 miljoen dollar, dus het resultaat is bijna het
dubbele van zijn verwachting.

Wat het allemaal nog straffer maakt, is dat Markiplier dit project volledig uit
eigen zak heeft betaald. Het budget lag rond de 3 miljoen dollar, wat peanuts is
vergeleken met de 40 miljoen van Send Help. Hij schreef het script, deed de
regie én kroop zelf in de huid van het hoofdpersonage. Door alles in eigen
beheer te houden, had hij volledige creatieve vrijheid en hoefde hij geen
rekening te houden met wat de hoge piefen willen. Hij wees er zelfs een rol in
de Five Nights at Freddy's-film voor af.

Het verhaal is gebaseerd op een kort spel uit 2022 van David Szymanski. We zien
een sombere toekomst na de "Quiet Rapture", een vreemd fenomeen waarbij alle
sterren en planeten verdwenen zijn. De overlevenden ontdekken een maan met een
oceaan van bloed. Markiplier speelt Simon, een gevangene die met een
krakkemikkige duikboot, de Iron Lung, die bloedzee in moet. Hij moet foto's
maken van wat er daar beneden leeft om zijn vrijheid terug te winnen.

Tijdens de productie vloeide er maar liefst 80.000 liter nepbloed. Naast Mark
zien we ook collega-YouTuber Jacksepticeye (Seán William McLoughlin) opduiken.
Actrice Caroline Rose Kaplan horen we als Ava via de radio, die Simon opdrachten
geeft in zijn claustrofobische duikboot. Zelfs de maker van de originele game
viel achterover van het succes.

De marketing pakte hij ook anders aan. Geen miljoenenbudget voor tv-spotjes,
maar gewoon rechtstreeks communiceren met ons via zijn kanaal en sociale media.
Wij werden al jaren warm gemaakt voor de film en de eerste trailer werd 11
miljoen keer bekeken. Omdat wij zo trouw zijn, hebben velen zelfs naar bioscopen
gebeld om te vragen de film te draaien. Hierdoor was de prent uiteindelijk in
meer dan 3000 zalen in Amerika en Canada te zien zonder dat het hem veel extra
geld kostte.

In de zaal was de sfeer blijkbaar geweldig, met applaus toen zijn naam verscheen
en iedereen die bleef zitten tot na de aftiteling. Markiplier schoot vol tijdens
een livestream toen hij de cijfers zag. Hij hoopt hiermee anderen te inspireren
en te bewijzen dat YouTubers wel degelijk serieuze cinema kunnen maken. De
bioscopen zijn blij met de extra bezoekers en horror blijft dus ook in 2026
vollenbak scoren.