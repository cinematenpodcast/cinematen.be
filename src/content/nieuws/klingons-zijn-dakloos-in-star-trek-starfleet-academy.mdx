---
layout: ../../layouts/NieuwsLayout.astro
title: Klingons zijn dakloos in Star Trek Starfleet Academy
date: 2026-01-29T12:54:11.962+01:00
soort: 'TV'
thumbnail: '/images/article-images/l-intro-1769687173.jpg'
trailer: ""
slug: 'klingons-zijn-dakloos-in-star-trek-starfleet-academy'
tags: ["TV"]
---

In de wereld van Star Trek is er veel veranderd en in Star Trek: Starfleet
Academy, dat zich afspeelt in de verre toekomst van de 32ste eeuw, zien we dat
goed terug bij de Klingons. Vroeger waren ze dat machtige volk dat er op los
veroverde, zoals General Martok ooit stelde, maar dat Rijk bestaat niet meer.
Hun thuisplaneet Qo'noS is volledig vernietigd. Er doen zelfs geruchten de ronde
dat ze hun eigen planeet hebben opgeblazen, al weet niemand dat zeker.

De ellende begon eigenlijk al in Star Trek VI: The Undiscovered Country toen hun
maan Praxis ontplofte door overmatige mijnbouw. De Federatie stak toen een
handje toe waardoor ze er nog zo’n duizend jaar konden blijven wonen, maar in de
32ste eeuw is het vet van de soep. De Klingons hebben geen thuis meer, zwerven
door de ruimte en er zijn nog maar acht Huizen over. We vrezen zelfs even dat ze
helemaal zullen uitsterven. Alex Kurtzman en Noga Landau gaven aan dat ze wilden
tonen wat er gebeurt met een volk in diaspora, vergelijkbaar met historische
gebeurtenissen bij ons.

In de vierde aflevering, “Vox in Excelso”, maken we kennis met Jay-Den Kraag,
gespeeld door Karime Diané. Hij is een cadet aan de Academy, maar totaal geen
typische krijger. Hij leert voor dokter, heeft last van zweetpollekes als hij
moet spreken voor een groep en twijfelt of hij wel een ‘echte’ Klingon is. Hij
moet voor zichzelf uitmaken wat die identiteit nu precies inhoudt.

Omdat de populatie zo gekrompen is, zien we ook dat ze vaker trouwen met andere
rassen. Dit zorgt voor hybriden zoals Lura Thok (half Klingon, half Jem'Hadar)
en piratenkapitein Nus Brakka (half Tellarite), gespeeld door niemand minder dan
Paul Giamatti. Het is eens iets anders dan de discussies over gladde voorhoofden
of ribbels.

Op het einde van de aflevering lijkt er licht aan het einde van de tunnel.
Starfleet heeft Faan Alpha gevonden, een planeet die hard op hun oude thuis
lijkt. Maar omdat Klingons veel te trots zijn om zomaar liefdadigheid van de
Federatie aan te nemen, bedenken Jay-Den en Starfleet een plan. Ze zetten een
nepgevecht in scène zodat het lijkt alsof de Klingons de planeet zelf veroveren.
Zo kunnen ze met opgeheven hoofd opnieuw beginnen bouwen, net zoals de Romulans
dat deden op Ni’Var. Wij kijken alvast uit naar hoe dit verder gaat, elke
donderdag op Paramount+.