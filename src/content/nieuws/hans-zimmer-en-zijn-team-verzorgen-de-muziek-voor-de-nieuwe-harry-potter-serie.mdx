---
layout: ../../layouts/NieuwsLayout.astro
title: Hans Zimmer en zijn team verzorgen de muziek voor de nieuwe Harry Potter serie
date: 2026-01-20T21:32:10.949+01:00
soort: 'film'
thumbnail: 'https://login.wabliefteru.be/assets/caa5b123-bd68-4746-b497-2f64490a3477'
trailer: ""
slug: 'hans-zimmer-en-zijn-team-verzorgen-de-muziek-voor-de-nieuwe-harry-potter-serie'
---

Er is groot nieuws rondom de aankomende Harry Potter-serie. Niemand minder dan
Hans Zimmer zal de muziek voor zijn rekening nemen. Hij doet dit uiteraard niet
alleen, maar schakelt zijn bedrijf Bleeding Fingers Music in. Concreet zullen
Kara Talve en Anže Rozman, samen met Zimmer, het team vormen. Die groep
muzikanten is meer dan tien jaar geleden opgericht door Zimmer, Russell Emanuel
en Steven Kofsky en heeft al een Emmy Award op zak.

Talve en Rozman zijn geen onbekenden van elkaar; ze werkten eerder al samen aan
"Prehistoric Planet", waarvoor ze zelfs instrumenten bouwden van echte
dinosaurusbotten. Nu duiken ze dus de Wizarding World in. Ze lieten al weten dat
ze de muzikale geschiedenis van Harry Potter enorm respecteren en dat ze zich
bescheiden opstellen tegenover zo'n gigantisch project. Ze willen magie brengen
die net binnen ons bereik ligt, maar tegelijkertijd het geluid vernieuwen voor
deze lange reeks. Of we de iconische melodieën zoals "Hedwig’s Theme" exact gaan
terug horen, is voor ons nog maar de vraag.

Het team treedt in de voetsporen van grote namen. John Williams zette de toon
voor de eerste drie films, waarna Patrick Doyle, Nicholas Hooper en Alexandre
Desplat het stokje overnamen. Zonder de touch van Williams hadden de films
wellicht heel anders aangevoeld, dus de lat ligt hoog voor Zimmer en zijn team.

Dat Zimmer talent heeft, staat buiten kijf. Met twee Oscars op zijn schouw voor
"The Lion King" en "Dune", en soundtracks voor kleppers als "Gladiator",
"Interstellar" en "Inception", weten we dat het in goede handen is. Momenteel
maakt hij nog kans op een prijs voor de film "F1" en later dit jaar krijgen we
zijn werk ook te horen in de HBO-reeks "Euphoria" en "Dune: Part Three".
Bleeding Fingers blijft trouwens groeien, want later dit jaar openen ze een
nieuw kantoor in Londen.

De serie zelf laat nog even op zich wachten en staat gepland voor 2027 op HBO en
HBO Max. Het plan is om de zeven boeken van J.K. Rowling te verfilmen, waarbij
elk boek één volledig seizoen krijgt. Wij kijken er al naar uit om te zien hoe
dit uitpakt.

De cast is ondertussen ook bekend. De jonge Dominic McLaughlin kruipt in de huid
van Harry Potter. Hij speelde eerder in de komedie "Grow". Arabella Stanton, die
de hoofdrol speelde in de musical "Matilda" op West End, wordt Hermione Granger
en nieuwkomer Alastair Stout speelt Ron Weasley. Bij de volwassenen zien we John
Lithgow als Dumbledore, Paapa Essiedu ("I May Destroy You") als Severus Snape en
Janet McTeer als Professor McGonagall.

Achter de schermen schrijft Francesca Gardiner het verhaal en zal Mark Mylod
regisseren. Ook David Heyman, die aan de originele films werkte, is terug van de
partij als producent samen met J.K. Rowling, Neil Blair en Ruth Kenley-Letts.