---
layout: ../../layouts/NieuwsLayout.astro
title: Project Hail Mary dropt trailer met Ryan Gosling
date: 2026-02-08T21:45:39.539+01:00
soort: 'Film'
thumbnail: '/images/article-images/l-intro-1770311784.jpg'
trailer: "P0XN3-n-2Lo"
slug: 'project-hail-mary-dropt-trailer-met-ryan-gosling'
tags: ["Film"]
---

Amazon MGM Studios brengt binnenkort Project Hail Mary naar het witte doek. De
film verschijnt op 20 maart 2026. Om ons alvast warm te maken, werd vlak voor de
Super Bowl de laatste trailer online gezwierd. Hierin zien we niemand minder dan
Ryan Gosling in de hoofdrol.

Gosling kruipt in de huid van Ryland Grace. In het dagelijkse leven is hij een
leraar wetenschappen, maar hier zien we hem als astronaut op een missie diep in
de ruimte. Het is geen snoepreisje, want het lot van de mensheid ligt in zijn
handen. Er wordt hem duidelijk gemaakt dat alles op aarde zal uitsterven als hij
faalt. Gelukkig staat Grace er niet helemaal alleen voor. Hij ontmoet een
buitenaards wezen dat hij Rocky noemt. Rocky zit in hetzelfde schuitje: de zon
bij zijn planeet is stervende. Ze besluiten dan ook om de handen in elkaar te
slaan om hun werelden te redden.

De samenwerking loopt in het begin wat stroef omdat ze eerst moeten uitvogelen
hoe ze met elkaar kunnen communiceren. Dit levert in de trailer alvast enkele
grappige momenten op, zoals het testen van verschillende stemmen. Maar vergis u
niet, het blijft een serieus verhaal over leven en dood. Rocky belooft zelfs dat
hij Grace niet zal laten sterven.

Het verhaal is gebaseerd op het gelijknamige boek van Andy Weir uit 2021, die we
natuurlijk kennen van The Martian. Het script is geschreven door Drew Goddard,
die eerder al een Oscar-nominatie in de wacht sleepte voor het script van die
andere ruimtefilm. Aan het roer staan regisseurs Phil Lord en Chris Miller. Het
is al even geleden dat zij zelf nog een bioscoopfilm regisseerden, hun laatste
was 22 Jump Street in 2014. Daarna waren ze vooral druk als producenten van de
Spider-Verse films en werkten ze aan Solo: A Star Wars Story, waar ze later
werden vervangen.

Volgens Lord draait de film om de perfecte balans tussen emotie en humor. Een
goed drama moet je kunnen laten lachen en een goede komedie moet je kunnen laten
huilen. Miller voegt eraan toe dat de vriendschap tussen Grace en Rocky het
kloppende hart van de film vormt. Wij hopen alvast dat we met een hoopvol gevoel
de zaal kunnen verlaten.

Naast Gosling bestaat de cast uit Sandra HÃ¼ller, Lionel Boyce, Ken Leung, Milana
Vayntrub, Priya Kansara en James Ortiz. Het is een gewaagd en duur project, maar
wij zijn door de beelden alvast zeer benieuwd naar het resultaat.