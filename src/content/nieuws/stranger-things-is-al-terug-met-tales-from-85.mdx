---
layout: ../../layouts/NieuwsLayout.astro
title: Stranger Things is al terug met Tales From '85
date: 2026-02-02T15:35:08.959+01:00
soort: 'TV'
thumbnail: '/images/article-images/l-intro-1770041912.jpg'
trailer: "fUiJulYbUaE"
slug: 'stranger-things-is-al-terug-met-tales-from-85'
tags: ["TV"]
---

Stranger Things zit er nog maar net op met de allerlaatste aflevering op de
laatste dag van 2025, of we mogen ons al klaarmaken voor nieuwe avonturen.
Netflix heeft namelijk plannen voor een heel nieuw project, maar deze keer niet
met echte acteurs. “Stranger Things: Tales From '85” wordt een geanimeerde
reeks. De streamingdienst deelde al een eerste video en wij kunnen vanaf 23
april beginnen kijken.

Het verhaal neemt ons mee terug naar de winter van 1985, wat zich op de tijdlijn
perfect tussen seizoen twee en drie afspeelt. Het is wintervakantie in Hawkins,
er ligt sneeuw en de poort naar de Upside Down is gesloten. De vriendengroep
houdt zich bezig met sneeuwballen gooien en Dungeons & Dragons, denkende dat ze
veilig zijn.

Maar die rust blijft uiteraard niet duren. In de video horen we Dustin zeggen
dat er vorig jaar iets uit de Upside Down moet zijn overgebleven. Er is namelijk
iets engs wakker geworden onder het ijs. Of dit gevaar uit het laboratorium
komt, uit de Upside Down of ergens anders vandaan, moeten de helden uitzoeken.
Eric Robles, de leider van het project, vertelde alvast dat de monsters een mix
zijn van de wetenschap van het Hawkins Lab en materie uit de Upside Down.

Veel bekende personages keren terug in getekende vorm. Steve Harrington krijgt
de stem van Jeremy Jordan, die we kennen van Supergirl en Hazbin Hotel. De vaste
vriendengroep is ook compleet: Brooklyn Davey Norstedt (Eleven), Luca Diaz
(Mike), Benjamin Plessala (Will), Braxton Quinney (Dustin), Elisha "EJ" Williams
(Lucas) en Jolie Hoang-Rappaport (Max). Ook Hopper is van de partij met de stem
van Brett Gipson. Odessa A’zion, Janeane Garofalo en Lou Diamond Phillips doen
ook mee, maar hun rollen zijn nog onbekend.

Achter de schermen zit er veel ervaring. Showrunner Eric Robles (Glitch Techs,
The Grim Adventures of Billy & Mandy) werkt samen met de originele bedenkers, de
Duffer Brothers. De animatie wordt verzorgd door Flying Bark Productions. Ook
Shawn Levy, Dan Cohen en Hilary Leavitt zijn betrokken bij de productie. Het is
de eerste keer dat er een animatieserie van Stranger Things wordt gemaakt en wij
zijn benieuwd naar dit nieuwe paranormale mysterie in de koude winter van 1985.