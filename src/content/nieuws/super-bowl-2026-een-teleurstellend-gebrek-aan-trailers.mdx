---
layout: ../../layouts/NieuwsLayout.astro
title: Super Bowl 2026 Een teleurstellend gebrek aan trailers
date: 2026-02-09T06:11:11.698+01:00
soort: 'TV'
thumbnail: '/images/article-images/l-intro-1770612198.jpg'
trailer: ""
slug: 'super-bowl-2026-een-teleurstellend-gebrek-aan-trailers'
tags: ["TV"]
---

Als we naar de geschiedenis van Marvel Studios kijken, was er één ding bijna een
zekerheid voor de Super Bowl van 2026. Wij verwachtten een trailer voor
“Avengers: Doomsday”. Marvel laat immers vaak van zich horen tijdens dit grote
sportevenement. Al sinds 2010 is het vaste prik: als er een nieuwe Avengers-film
aankomt, krijgen we een grote video voorgeschoteld. Zelfs in jaren zonder
Avengers-release was de studio aanwezig met andere helden.

Toch liep 2026 anders dan we hadden gedacht. Er staan dit jaar twee MCU-kleppers
op de planning: “Spider-Man: Brand New Day” en “Avengers: Doomsday”. Ondanks die
releases kregen we tijdens de Super Bowl helemaal niets te zien. Geen
Spider-Man, geen Avengers. Het bleef opvallend stil. Het enige teken van leven
kwam van Robert Downey Jr., die Doctor Doom speelt. Hij plaatste een foto op
Instagram van een speciaal shirt met een verwijzing naar zijn personage, maar
daar bleef het ook bij.

Op zich is er wel een logische verklaring. Marvel heeft recent al vier trailers
gelost voor “Avengers: Doomsday” en de film komt pas op 18 december 2026 in de
zalen. Het was dus misschien niet nodig om nu alweer nieuwe beelden te tonen,
maar toch bleven wij op onze honger zitten. We hadden gehoopt dat Marvel de
traditie in ere zou houden met een groots moment.

Over het algemeen stelde Disney teleur tijdens deze Super Bowl. Naast de
afwezigheid van de Avengers, had ook “Star Wars” weinig te bieden. Er was wel
een trailer voor “The Mandalorian and Grogu”, maar die viel bij ons niet in de
smaak. Het was misschien wel de slechtste reclame voor de franchise die we ooit
hebben gezien. Er gebeurde amper iets: Din Djarin (Pedro Pascal) en Grogu die in
een wagen door de sneeuw reizen, getrokken door een tauntaun. Meer kregen we
niet.

Ook op vlak van “Toy Story” bleven we in de kou staan. Er was hoop op beelden
van “Toy Story 5”, maar die kwam er niet. We zagen Woody wel even passeren, maar
dan in een reclame voor Levis broeken. Een gemiste kans.

Gelukkig was er één lichtpuntje: Pixar toonde beelden van hun nieuwe film
“Hoppers”. De trailer belooft dat dit de grappigste Pixar-film tot nu toe wordt,
met een verhaal over dieren in het bos. Hopelijk wordt dit een succes na de
marketingramp rond hun vorige film “Elio”, die eigenlijk best oké was. Het
blijft vreemd dat Disney koos om “Hoppers” in de schijnwerpers te zetten in
plaats van hun grote kanonnen zoals Avengers of The Mandalorian.