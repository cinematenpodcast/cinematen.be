---
layout: ../../layouts/NieuwsLayout.astro
title: Star Trek Starfleet Academy is eindelijk van start gegaan
date: 2026-01-16T16:14:34.029+01:00
soort: 'TV'
thumbnail: '/images/article-images/l-intro-1768395812.jpg'
trailer: ""
slug: 'star-trek-starfleet-academy-is-eindelijk-van-start-gegaan'
tags: ["TV"]
---

Er is weer een nieuwe serie gestart in het uitgebreide Star Trek-universum. Met
"Star Trek: Starfleet Academy" zitten we ondertussen al aan de twaalfde reeks in
de franchise. De eerste aflevering verscheen op donderdag 15 januari 2026 op de
buis. Het verhaal katapulteert ons naar de 32e eeuw, wat zo'n 900 jaar later is
dan vele andere films en series die we gewend zijn.

In deze verre toekomst krabbelt de Federation net weer recht na een donkere
periode die "The Burn" werd genoemd. De Starfleet Academy opent opnieuw de
deuren om optimisme en avontuur terug in het heelal te brengen. Hoewel de school
een fysieke basis heeft in San Francisco, vinden de lessen ook plaats op het
ruimteschip de USS Athena. De serie mikt duidelijk op een wat jonger publiek,
maar ook wij als oudere rotten zien enkele bekende elementen terugkeren.

De touwtjes zijn in handen van Chancellor Nahla Ake, gespeeld door Holly Hunter.
Zij fungeert tevens als kapitein van de USS Athena. Ake is een Lanthanite, wat
betekent dat ze extreem oud kan worden. In de serie tikt ze al de 400 jaar aan,
waardoor ze zich de Federation nog herinnert van voor de grote ramp. Ze is een
strenge leider die toch veel om haar leerlingen geeft, al zit ze er wel bij op
haar eigen manier: zonder schoenen en met opgetrokken benen in haar stoel.

Tegenover haar staat de slechterik Nus Braka, vertolkt door Paul Giamatti. Hij
is een ruimtepiraat en een mix van een Klingon en een Tellarite. Hij ziet er
behoorlijk wild uit met een flinke laag make-up. Giamatti gaf zelf aan dat zijn
kostuum loodzwaar was; hij droeg ringen en stalen platen die per hand bijna
zeven kilo wogen. Braka heeft het gemunt op Starfleet-technologie, zoals de
motor van het schip.

We volgen een groep jonge cadetten, met Caleb Mir (Sandro Rosta) als één van de
centrale figuren. Hij sleurt een zwaar verleden met zich mee. Als kind werd hij
samen met zijn moeder gepakt door Braka tijdens het stelen van voedsel, waarna
zij in de gevangenis belandde en hij later in een strafkamp. Captain Ake vist
hem daar op en biedt hem een tweede kans, met de belofte hem te helpen zijn
moeder terug te vinden.

De klas is verder lekker divers. Zo maken we kennis met Jay-Den Kraag (Karim
Diané), een Klingon die liever dokter wordt en vogels spot dan vecht. Ook SAM
(Kerrice Brooks) is van de partij, een hologram van licht dat probeert erbij te
horen en menselijk gedrag bestudeert. Verder zien we leerlingen Genesis Lythe en
Darem Reymi de rangen vervoegen.

Naast de jonkies lopen er ook ervaren leraren rond op de USS Athena. Robert
Picardo keert terug als The Doctor, die we nog kennen van Voyager. Lura Thok,
gespeeld door Gina Yashere, is de strenge commandant en een mix van Klingon en
Jem'Hadar. Oded Fehr zien we als Admiraal Vance en Stephen Colbert leent zijn
stem aan de digitale decaan.

In de eerste aflevering zagen we hoe de boel al snel ontplofte. Onderweg naar de
Aarde werd de USS Athena aangevallen door de piraten van Nus Braka. Zij
gebruikten "programmable matter", een soort slijm, om het schip vast te pinnen.
Door goed samen te werken wisten de studenten het schip te redden: Caleb dook in
de computersystemen en Darem waagde zich aan een ruimtewandeling. Uiteindelijk
liet Captain Ake het piratenschip ontploffen, al wist Braka net op tijd te
ontsnappen voordat onze helden in San Francisco landden.

De serie komt uit de koker van Alex Kurtzman en Noga Landau. Kurtzman nam ook de
regie van de eerste aflevering voor zijn rekening en wil met dit verhaal vooral
hoop brengen in een verdeelde wereld. De productie in Toronto pakte uit met
gigantische sets en veel special effects. De acteurs hebben duidelijk hard
moeten oefenen, zo moest Karim Diané speciaal leren bewegen als een Klingon. Wij
zijn benieuwd of deze reeks op Paramount+ de hoge verwachtingen kan blijven
inlossen.