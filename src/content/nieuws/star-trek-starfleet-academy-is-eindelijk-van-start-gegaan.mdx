---
layout: ../../layouts/NieuwsLayout.astro
title: Star Trek Starfleet Academy is eindelijk van start gegaan
date: 2026-01-17T13:12:28.308+01:00
soort: 'TV'
thumbnail: '/images/article-images/l-intro-1768234955.jpg'
trailer: ""
slug: 'star-trek-starfleet-academy-is-eindelijk-van-start-gegaan'
tags: ["TV"]
---

Sinds 15 januari 2026 kunnen we op Paramount+ kijken naar de nieuwe serie “Star
Trek: Starfleet Academy”. Elke donderdag verschijnt er een nieuwe aflevering,
met in totaal tien stuks voor dit eerste seizoen. Het verhaal dropt ons in de
tweeëndertigste eeuw, dezelfde tijdlijn die we kennen van “Star Trek:
Discovery”. We volgen een nieuwe groep studenten die opgeleid worden tot
Starfleet-officier, de eerste nieuwe lichting in meer dan honderd jaar.

In tegenstelling tot wat we gewend zijn, ligt de academie deze keer niet vast in
San Francisco op aarde. De school is namelijk zelf een groot ruimteschip
geworden: de USS Athena, vernoemd naar de Griekse godin van de wijsheid.
Hierdoor hoeven de studenten niet op één plek te blijven, maar kunnen ze
effectief de ruimte in om nieuwe werelden te bezoeken. De directeur, Nahla Ake
(gespeeld door Holly Hunter), is tevens kapitein en maakt meteen duidelijk dat
het hele heelal hun klaslokaal is. Dit concept van een mobiele setting zagen we
eerder al evolueren bij “Deep Space Nine”, waar ze uiteindelijk de USS Defiant
kregen, en bij “Enterprise”, dat gelukkig ook niet op aarde bleef hangen.

In de eerste aflevering wordt de USS Athena meteen aangevallen door een groep
piraten onder leiding van Nus Braka, een rol voor Paul Giamatti. De studenten,
waaronder Caleb Mir, moeten direct samenwerken om de aanval te stoppen, wat
aantoont dat trainen in de ruimte niet zonder gevaar is. Wat wij vooral leuk
vinden, is de terugkeer van bekende gezichten. Robert Picardo is terug als de
Dokter (het hologram) uit “Star Trek: Voyager”. De reeks voelt visueel aan als
Discovery en pikt in op de politieke situatie van de Federatie die herstelt van
“The Burn”, maar de sfeer focust deze keer meer op het groepsgevoel van de
personages.

Toch is er ook wat kritiek vanuit de oude garde. Brannon Braga, schrijver en
producer van onder andere “The Next Generation” en “Voyager”, liet tijdens de
dertigste verjaardag van Voyager in Las Vegas weten dat hij de huidige seizoenen
wel erg kort vindt. Vroeger kregen we twintig tot zesentwintig afleveringen per
jaar, nu moeten we het doen met tien, zoals ook hier het geval is. Braga
vergelijkt de nieuwe series met korte ontmoetingen via een dating-app, terwijl
de oude reeksen voelden als een lange, fijne relatie. Hij vreest dat wij
hierdoor minder goed een band kunnen opbouwen met de show en hoopt dat dit in de
toekomst verandert.

Naast deze reeks en “Strange New Worlds” zijn er momenteel geen andere
live-action series aangekondigd, al is er wel de animatieserie “Star Trek:
Scouts” op YouTube. Braga liet ook vallen dat er ideeën zijn voor een vierde
seizoen van “The Orville”, maar zekerheid is er nog niet. Voorlopig moeten we
het dus doen met Starfleet Academy via het internet, al opperde Braga dat een
uitzending op normale televisie misschien meer mensen zou bereiken.